ALEXANDRI NECKAM DE NATURIS RERUM
LIBER PRIMUS

[prologus]
FORMA, decens admiratione dignis nature munifice dotata deliciis modico cultu contenta est, sibi sufficiens ad ornatum. Sic et sententie commendabiles, serenitate maiestatis radiantes, nimio verborum elegantium ornatu non egent. Numquid enim opus est ut vitis generosa in pampinis luxuriet prodiga, quam deliciosi fructus exuberans commendat letitia? Fontis purissimi, qui artificio laboris humani non est obnoxius, ex occultis meatibus iugiter scaturiens unda potantis sitim dulcius sedare videtur. Sunt et quedam gemme pretiosissime, quarum virtus maiorem sortitur efficaciam, sed et fulgor scintillans gratiosius radiat, in argento, quam si auro fuerint associate. Nonnulli etiam liquores, delectabilis saporis suavitate iocunda commendabiles, melius in poculis murrinis aut etiam samiis probantur quam aureis. Sic et materia tractatus ad morum edificationem instituendi simplicibus verbis melius expedietur, exclusis penitus ornatus rhetorici lenociniis. In opusculis igitur tropologie deservientibus presudare decrevi antequam arduarum subtilitatum anagoges apicibus operosam exhibeam diligentiam. Pheton, levitate puerili currus solis affectans in sui perniciem, voti compos effectus est. Icarus, iuvenilis caloris inconsulta temeritate aeriis partibus nimis remotis a facie terre ausus se committere, impetuosam indiscrete voluntatis audaciam infelicitate exitus gemebundi, at ha! miser! exsolvit. Celum sidereum Atlas sustinuisse perhibetur, sed labor eius solatio Herculis non est destitutus. Ego vero subsidium Illius imploro, qui non Alludit etymologie vocabuli. Hercules enim, quasi aer cleos, id est, gloria aeris, dicitur. Sol vero gloria aeris est. Hinc est quod nomen Herculis videtur scribendum sine aspiratione. Prevaluit tamen quoad hoc etymologia alia, secundum quam Hercules interpretatur here cleos, id est, domine scilicet Iunonis gloria. aeris dumtaxat cleos est, sed totius orbis gloria. 
Verus igitur sol iustitie, qui de tenebris facit lucem splendescere, tenebras ignorantie erronee in nobis cum vitiorum caligine expellat. In hoc enim opusculo lectorem ad opera lucis invitamus, ut abiectis operibus tenebrarum demum eterna luce fruatur. Decrevit itaque parvitas mea quarundam rerum naturas scripto commendare, ut proprietatibus ipsarum investigatis ad originem ipsarum, ad rerum videlicet opificem, mens lectoris recurrat, ut ipsum admirans in se et in creaturis suis pedes Creatoris, iustitiam scilicet et misericordiam, spiritualiter osculetur. Nolo tamen ut opinetur lector me naturas rerum fugere volentes investigare velle philosophice aut physice, moralem enim libet instituere tractatum. Aurea catena Homeri dicitur philosophica eruditio, que nunc in diffinitiva speculatione ad generalissima ascendit, nunc per divisiones ad singularia descendit. 
Auream igitur Homeri catenam aliis relinquo, qui in libertatem proclamo de qua in Euvangelio dicitur, «Si vos Filius liberaverit, vere liberi eritis». 
Invoco itaque subsidium Domini nostri Iesu Christi, ut inceptis nostris manum consummationis apponat, sine cuius nutu nihil honeste inchoatur, nihil feliciter consummatur. Ab ipso igitur qui et initium constitui debet et intentionis et actionum nostrarum et finis laboris nostri, tractatum inchoare dignum duximus, ut ipso annuente et nos proficere et aliis prodesse valeamus.
Capitulum I. Reductio principii Iohannis ad initium Geneseos
«In principio creavit Deus celum et terram». Profundum et subtile exordii Geneseos mysterium diligenter investiganti certum erit Moysen in monte excellentie Sacre Scripture cum Domino familiarissime philosophatum esse. Hic est arduus mons celsitudinis mysteriorum celestis pagine, in qua Dominus se transfigurat fere incomprehensibilibus modis. Huic autem transfigurationi interesse digni censentur evangelista Iohannes et legislator, qui tanquam tube Spiritus Sancti in suis principiis intonant altissime, adeo ut totus orbis admirans, ad fastigium tante sublimitatis vix queat ascendere. Dum igitur lex Mosaica digito Dei in tabulis scribitur, etiam Ur et Aaron a maiestate tanti consilii procul exclusis, Iohannes tanquam aquila, alis gratie et intelligentie alta petens, alto consilio summi Regis interesse meretur. Qui supra pectus Domini in cena recumbens, de fonte Salvatoris aquas doctrine hausit saluberrimas, quibus hortus deliciarum sacrosancte matris ecclesie dulciter irrigatus est. Iohannes itaque thesauros celestes super aurum et lapidem pretiosum multum desiderabiles, venerabili fidelium universitati communicare volens, in operis sui felicissimi principio sublimi, nobile principium latoris legis explanat ex parte. Legis igitur lator ait, «In principio creavit Deus celum et terram»; Boanerges ait, «In principio erat verbum». Ecce quam expressa veritas. Unus dicit Deum Patrem fuisse in Filio; alter protestatur Filium fuisse in Patre. Simul quippe necessario sunt, unius nature sunt, unius potestatis, voluntatis, maiestatis, immensitatis. Cum igitur dicitur quia «in principio creavit Deus celum et terram», perinde est ac si dicatur, Deus Pater eternaliter existens in Filio, qui est principium de principio, in Filio creavit celum et terram, ut subsit diasirtos sub hoc intellectu. Deus Pater, qui eternaliter fuit in principio, creavit celum et terram in principio. Si autem dixeris positionem verborum non sustinere quod subsit diasirtos, esto; oportet tamen necessario quod Deus Pater fuerit in principio, quando quidem celum et terram creavit in principio. Deum autem Patrem fuisse aut creasse celum et terram in principio, est Deum Patrem fuisse et creasse celum et terram in Filio. Ecce quia Deus Pater vere dicitur esse in Filio. Cum vero dicitur quia in principio erat verbum, manifestatur quod Filius eternaliter est in Patre, qui est principium sine principio. Pater tamen et Filius unum sunt rerum principium, et non diversa principia creaturarum. Mirabitur vero quis non immerito, quare Iohannes de Spiritu Sancto nullam in exordio sui mentionem faciat, cum Moyses ipsum manifeste exprimat, dicens, «Spiritus autem Domini ferebatur super aquas». Sed responderi potest, quod Iohannes de Spiritu Sancto aperte tractavit in subsequentibus. Quid? Nonne, similiter de Patre et Filio plurima in sequentibus operis sui partibus erat propositurus? In initio tamen operis sui mentionem facit de Patre et Filio. Respondebit igitur quis, quia cum de Patre et Filio Scriptura quandoque loquitur, intelligitur et Spiritus Sanctus, licet non exprimatur, cum ipse spiramen, nexus, amor, donum sit utriusque illorum. Profecto tamen, si virtus locutionis qua utitur Iohannes interius consideratur cum dicitur, «In principio erat verbum», transmittetur animus lectoris ad comprehensionem Spiritus Sancti. Cum enim a Patre sit tam Filius quam Spiritus Sanctus, et ipse Pater a nullo sit, recte quasi per antonomasiam, cum a subintellectione articuli quo Latina lingua caret, appellabitur Pater principium sub hoc sensu, in Patre qui est et Filii et Spiritus Sancti principium erat verbum. Quoniam vero a Filio procedit Spiritus Sanctus, et Filius, scilicet secundum quod Filius est Deus, non est a Spiritu Sancto, recte Filius dicitur a Moyse principium, cum dicitur, «In principio creavit Deus celum et terram». Sed quia Filius, etsi principium sit Spiritus Sancti, generatur a Patre, congrue dicitur Filius principium de principio; cum Pater, eo quod a nullo est, recte ut supradiximus dicatur principium sine principio. Quoniam autem tam a Patre quam a Filio quam a Spiritu Sancto est rerum universitas, verissime dicuntur Pater et Filius et Spiritus Sanctus idem rerum principium et non diversa principia, sicut tres persone sunt, unus Creator et non plures creatores. Quid est autem quod in Genesi legitur de Deo Patre, quod ipse creavit celum et terram, et in Evangelio de verbo dicitur, «quoniam omnia per ipsum facta sunt», nisi quia quicquid operatur Pater, operatur Filius, operatur et Spiritus Sanctus? Quanquam et in Genesi innuatur et Filius operatus esse, cum subditur, «Dixit Deus, Fiat lux, et facta est lux». Cui enim dixit Deus Pater, «Fiat lux», nisi Filio? Filio quippe manifestat et dicit opera sua Pater, ut patet secundum unam expositionem eius quod legitur in Psalmo, ubi dicitur, «Eructavit cor meum verbum bonum, dico ego opera mea regi». Sunt namque hec verba Patris, qui opera sua dicit regi Christo, quia quodammodo iniungit Filio opera sua, ut ea Filius faciat. Signanter autem dicitur opera mea, ac si dicatur, Opera mea opera sunt Filii. Cum ergo dicitur, «Dixit Deus, Fiat lux, et facta est lux», sensus est, Deus Pater dixit Filio ut per ipsum Filium fieret lux, et per Filium facta est lux, per quem scilicet omnia facta sunt. Hinc est quod Iohannes alibi in Evangelio dicit, «Non potest Filius quicquam facere nisi quod viderit Patrem facientem». Filius autem dicitur videre Patrem facientem tanquam monstrantem et docentem, quod propter auctoritatem Patris dicere solet Scriptura. Videre autem et audire Filio attribuuntur, quia Filius habet a Patre quicquid habet. Videre item refertur ad intelligentiam, que merito Filio convenire dicitur, eo quod sapientia Patris est, etiam in quantum est Deus. Audire vero ad consensum pertinet, quia Filius consentit voluntati paterne, immo eiusdem voluntatis est cum Patre. Nonne item solet dici quod magister docet, discipulus vero audit et videt, hoc est, intelligit ea que magister dicit? Absit tamen, etsi humano more loquamur, ut putemus Filium secundum Deitatem minorem esse Patre. Sic probatur distinctio personarum. In Genesi item dicitur quod Dominus pluit a Domino, quod Hilarius tangens in libro de Synodis, sub anathematis comminatione precipit ut de Patre et Filio intelligatur. 
Constat igitur quod tam Pater quam Filius pluit. Cum igitur dicitur in principio creasse Deus celum et terram, a Filio sumit initium Sacra Scriptura, ad quem finaliter tendit. Caput Scripture caput est Scilicet, Christus. nostrum, de quo in capite libri, hoc est bibliothece, scriptum est. 
Verum etiam est quod in capite Psalmorum de eodem scriptum est, ad honorem cuius psallere et bene operari debemus. Ad id facit quod dicit propheta, «Principium verborum tuorum veritas». Cum enim dicitur, «In principio creavit Deus celum et terram», veritas que Christus est in principio tanquam verum principium ponitur. Quid est enim in principio nisi in filio? 
De initio Geneseos secundum Hebraicam veritatem
Mediocriter etiam instructus in lingua Hebreorum advertere poterit, quoniam in principio Geneseos de Filio agitur. Instinctu enim Spiritus Sancti sic inchoavit Moyses egregium opus suum : h-Be resiz bara Eloym ez ha samaim uez ha arez. h-Be, idem est quod in. h-Resiz, idem est quod principium. In hoc igitur principio h-be resiz sex littere sunt tantum apud Hebreos, quia vocales sepissime punctis designant, videlicet, h-bez, h-rehs, h-alef, h-sin, h-ioz, h-thave, quam ultimam nos vocamus g-thau. Sume igitur primam litteram et secundam, scilicet h-bez et h-rehs, et habebis h-bar, quod apud nos idem est quod filius. Ecce quonammodo in principio Geneseos est verbum inclusum. Verbum igitur quod omnia continet, duabus litteris inclusum est, ad designandum quia in utero beatissime Virginis erat abbreviandum verbum quod pro nobis abbreviatum est. Quod quidem quia operatione Sancte Trinitatis factum est, ideo in principio dicto ad comprehensionem Trinitatis invitamur. Per primam enim litteram et secundam, ut dictum est, Filius intelligitur. Coniunge tertiam et primam, videlicet h-aleph et h-beth, et proveniet h-abe, quod interpretatur pater. Hebrei tamen pronuntiant h-auhe, quia eadem figura quandoque representat apud eos h-beth et h-vahu, sed punctum in medio figure collocatum ambiguitatem tollit. Associatis vero tertia et quarta, scilicet h-aleph et h-sin, habebitur h-es, quod interpretatur ignis, qui nobis Spiritum Sanctum designat. Ecce quonammodo mysterium Trinitatis in principio Geneseos reperiri potest ab intelligente. Restat adhuc in eodem principio dulce de Iesu Christo mysterium, mysterium videlicet passionis. Associentur igitur quarta littera et quinta, scilicet h-sin et h-ioz, et reperies h-say, quod significat oblationem vel oblatum. Quis autem est oblatus ? Ille de quo propheta ait, Cum hoc legis, memor esto, lector, huius vocis reiice, vigila. «Oblatus est, quia voluit».
Adde autem quintam litteram, scilicet h-ioz, quarte, que est h-sin, et habebis nomen Iesu, scilicet h-gis. Dicet autem quis, hanc vocem h-gis non satis aperte exprimere nomen Iesu. Sed et hoc ipsum fateor. Facies enim Moysi velata erat. Sciendum tamen me scripto commendasse h-gis, ubi deberem scripsisse h-iis, ita quod prima figura consonantem representaret, sed malui intelligi, quam sequi analogiam et a lectore non intelligi. Constat autem quod h-gis Hebraice equipollet in significatione huic verbo est. Et ita, ex litteris suprapositis et recte ordinatis, provenit intellectus significatus hac voce oblatus est. Cui autem convenit vox ista signantius quam Christo, qui in ara crucis oblatus est? Cui melius convenit hoc verbum est quam ei qui dixit, «Antequam Abraham esset, ego sum»? Quereret autem quis ubinam sit oblatus Iesus. Sed hoc certificat sexta littera, scilicet g-thau, que crucis exprimit mysterium. Vide tamen quod secundum modum scribendi quo utantur Greci, g-thau, T, representat crucis signum, sed secundum modum quo utuntur Hebrei, patibulum representat. Unde et ostium in Egypto sanguine agni litum fuit, scilicet super liminare cum postibus. Putant tamen nonnulli Hebreos commutasse figuram g-thau in aliam formam. In cruce enim oblatus est ille qui pretium mundi est.
Quare vero g-thau mysterium crucis exprimat, in multis locis a sanctis declaratur. Merito autem in principio dicto sexta que crucem designat ponitur littera, quia Dominus in cruce sexta feria oblatus est. Sexta etiam die omnia consummata sunt, sicut in sexta feria Dominus manifestavit, dicens, «Consummatum est». Sic sic septimo die quievit Dominus ab omni opere, quia in septimo die quievit in sepulchro. Profecto adhuc aliter potest fieri predictarum litterarum commutatio, ut intellectus iste resultet, ponam Filium meum. h-Alef namque et h-sin et h-ioz et g-thau faciunt h-assiz, quod interpretatur ponam. h-Beth autem et h-rehs et h-ioz efficiunt h-beri, quod nos sicut et Hebrei interpretamur Filium meum. Ubi autem positus sit filius, docet sexta littera, ut preostensum est. Potest etiam is esse sensus, Ponam in Filio meo. Unde David ait, «Ponam in salutari». Nec ostenditur quid positurus sit Pater in Filio, ut animus lectoris ad multa subintelligenda transmittatur. Pater igitur posuit in Filio carismatum plenitudinem, quia de plenitudine eius nos omnes accepimus. Ad idem convenienter refertur quod Iohannes ait, «Vidimus eum plenum gratie et veritatis». Et nisi tediosum esse putarem lectori si diutius in talibus moram facerem, adiicerem predictis, quia in dicto exordio reperiri potest mysterium ad beatissimam Virginem pertinens sub hoc sensu, Sed hoc reperies in opere quod edidi in laudem gloriose Virginis. Ponam in beata filia. 
Quanta autem gratia, quanta dulcedo posita sit in beata Virgine, quem etiam fructum protulerit mater Virgo, quis ambigit? h-Beth namque et g-thau faciunt h-bath, quod interpretatur filia. h-Beth vero et h-alef et h-sin et h-resh et h-ioz faciunt h-bóósri, quod interpretatur benedicta. Cum igitur Moyses eundem intellectum litteralem multis aliis modis posset expressisse, quare hoc exordii genus elegit, ut diceret h-Be resiz, et cetera, nisi quia vidit in spiritu tantam mysteriorum profunditatem dulcissimam latere in hoc principio? Quare enim non dixit h-barissonh, vel h-barissona, aut h-bathehilla, aut h-bicehillaz, vel h-bekezemhe, aut h-bekazemíne, aut h-bethereme? Omnibus enim his modis posset expressisse intellectum quem nos exprimimus hac voce in principio. Certe tam dulce mysterium tum de Trinitate, tum de Filii passione, tum de Filii incarnatione, non latet in predictis vocibus. Sicut autem hec vox h-beresiz in principio Geneseos pertinet ad Filium, ita eadem vox in Hebraica veritate pertinet ad Filium in Parabolis, ubi dicitur, «Dominus possedit me in initio viarum suarum», et cetera. Alia autem translatio habet, «Dominus creavit vel fecit me principium viarum suarum». In principio igitur erat verbum, et in principio creavit Deus celum et terram. Sed ubi, queso, in Moyse reperiemus quod subiungit Iohannes, «Et verbum erat apud Deum»? Manifestata enim a Iohanne unitate essentie Patris et Filii, discretionem in personis declarat, dicens, «Et verbum erat apud Deum», ita eciam quod innuit auctoritatem esse in Patre. Sed attendamus quid sit quod dicitur a Moyse, «Dixit Deus, Fiat lux», Deum enim Patrem dicere est Deum Patrem generare. Cum ergo Deus Pater generet Filium, oportet necessario Deum Patrem loqui seu proferre verbum. Cor enim Patris generat verbum, sicut, si liceat magnis componere parva, cor humanum ex se generat intellectum. Cum ergo dicitur, «Dixit Dominus Domino meo, sede a dextris meis», est sensus, Dominus Pater generando Dominum meum, scilicet Filium, contulit ei ut sederet a dextris eius. Similiter cum dicitur, «Dixit Deus, Fiat lux», sensus hic est: Deus Pater generando Filium contulit ei ut per ipsum fieret lux. Cum igitur dicitur quod Deus Pater generat Filium, innuitur manifeste quod Filius est apud Deum Patrem. Ex eodem autem elici potest quod subditur a Iohanne, «Et Deus erat verbum». Sicut enim videmus quod homo hominem, columba generat columbam, ita videre possumus quod Deus, ex quo generat, non potest generare nisi Deum. Cum tamen dicitur Deus generare Deum, non se transmittat animus ad generationem usitatam, sed potius cogitet quonammodo cor humanum, ut diximus, ex se generet verbum intellectuale. Absit tamen ut cordis humani generationem, qua intellectus generatur, censeam esse recte comparandam generationi illi qua Pater generat Filium. Sed doctrine causa talia a docentibus in medium proferuntur.
Capitulum II. De luce prime diei
Post hec ad sequentia transeamus. «Terra erat inanis et vacua». Ad litteram, terra erat inanis, propter inutilitatem et obscuritatem. «Tenebre enim erant super faciem abyssi». Unde sequitur, «Dixit Deus, Fiat lux». Vacua erat terra, quia cum statim celum empireum stellis suis, angelos loquor, esset ornatum, terra ornatu suo carebat. Erat enim aquis undique cooperta. Sed licet aque in altum pertingerent, tamen adhuc tanquam superior ferebatur Spiritus Domini super aquas. Ferebatur, inquam, ratione conservationis operis, etiam super aquas constituti. Celum enim empireum aquis superius erat. Spiritus ergo Domini, hoc est voluntas summi Artificis, sive consilium, sive diligentia conservatrix, ferebatur super aquas, quia conservavit ea que super aquas erant. Hoc autem ad litteram adiunctum est, ne aque putarentur supremum sibi locum vendicasse. Sicut igitur lucem creavit Deus ut tenebre a facie abyssi recederent, ita postea aque in locum unum congregate sunt, ut appareret arida. 
Mystice, quarte terra dicitur inanis et vacua
Mystice autem per terram potest intelligi tam incolatus iste quam caro humana que ex terra sumpta, iterato in terram est redigenda. Terra igitur erat inanis, quia nondum verbum caro factum est. Terra vacua erat, quia nondum Deitas habitavit in nobis, hoc est, in natura nostra, ei unita. Terra igitur carnis nostre erat inanis, quia nondum ei unita fuit Deitas. Terra carnis nostre vacua fuit, quia nondum eam inhabitavit plenitudo gratie et veritatis. Inanis erat, quia nondum firma erat vel stabilis, per unionem Divinitatis. Vacua erat, quia nondum repleta fuit soliditate divine plenitudinis. Terra etiam habitationis nostre erat inanis, quia erroris multiplicis legibus exlegibus erat obnoxia. Nondum enim venerat Magister ille qui vanas et erroneas traditiones exterminavit. Nondum de terra orta est veritas, que inanes philosophorum assertiones cassavit. Vacua erat terra incolatus istius, quia nondum venerat plenitudo temporis. Vacua erant corda terrigenarum, quia nondum repleverat ea Spiritus Sanctus, qui postea in igneis linguis mittendus in Christi discipulos erat. Et tenebre erant super faciem abyssi, quia nondum venerat lux vera, que illuminat omnem hominem venientem in hunc mundum, que de tenebris facit lucem splendescere. Terra item dici potest cor terrenis deditum, sicut celi nomine designari solet animus celestis, qui thalamus est Trinitatis. Cor igitur, curis negotiorum terrenorum implicitum, inane est et vacuum, quia vanitati addictum est, et gracia Sancti Spiritus caret. Dum igitur terra liberi arbitrii inanis est et vacua, tenebre ignorantie erronee et vitiorum sunt super faciem abyssi, id est, cordis humani. Attendendum est autem quid sit quod sequitur, «Spiritus Domini ferebatur super aquas». 
De aquis baptismalibus
Iam enim preconceperat divina benignitas quod salutaribus aquis sacri baptismatis mundandum erat genus humanum. Iam previderat Spiritus Sanctus quod Spiritus erat descensurus quasi columba super aquas, ut ait Iohannes, in baptismo Christi. «Ille igitur super quem descendit Spiritus Sanctus et mansit, hic est qui baptizat in Spiritu Sancto», et baptizavit et baptizabit. Sciendum est igitur quod lucida nubes, que ad litteram creata est, cum precepit Deus ut fieret lux, erat creata in aquis. Per hoc autem datur intelligi quod in aquis lux gratie confertur baptizato. Ostenditur etiam sic, quod lux vera que illuminat omnem hominem venientem in hunc mundum, aquas illustravit, cum Dominus noster tactu sacratissimi corporis sui aquas mundans contulit eis vim regenerativam. 
Quare cereus in sabbato sancto in aquas fontis demittatur
Hinc est etiam quod cereus in sabbato sancto in aquas fontis baptismalis ex parte descendit, ut descensus cerei nobis ad memoriam reducat humilitatem Christi, qui a minori baptizari dignatus est. Candela etiam accensa parvuli baptizati manui dextre aptatur, quia fidem incarnationis Christi in operatione bona tenere debet, cum ad annos discretionis perventum fuerit. Cera enim ad munditiam carnis pertinet Salvatoris, qui ex Virgine natus est et conceptus salvo dignitatis pudicitie virginalis honore, sicut apes sine coitu procreantur. Licinium vero designat animam Salvatoris, lux autem Deitatem. 
De Pharaone et exercitu eius submersis in Mari Rubro
Quid est item quod submersis Pharaone et exercitu eius in Mari Rubro, respexisse legitur in Exodo Dominus super castra Egyptiorum in columna ignis et nubis, et interfecisse exercitum ipsorum, nisi quia in luce gratie collate in baptismo, que et accendit mentem et protegit, vitia perimuntur a Domino.
Quid sit quod ignis reservatus est in aquis et inventus
Quid item est quod legitur in libro Machabeorum, quod ignis et reservatus est in aquis et inventus, nisi quod gratia Spiritus Sancti in aquis baptismalibus confertur?
Quare in sabbato sancto legatur hec lectio: «In principio creavit Deus celum et terram»
Predicta itaque diligenter considera, et elucebit in animo tuo causa, quare in sabbato sancto legatur prima lectio, «In principio creavit Deus celum et terram». In vigilia namque Pasche, solemnis antiquitus in sancta ecclesia baptismus celebrabatur ut baptizarentur hi qui in die scrutiniorum catechizabantur. Sequitur, «Dixitque Deus, Fiat lux, et facta est lux». Audiamus et Iohannem, «Verbum caro factum est». 
Quando igitur Deus factus est homo, lux facta est; lux enim eterna facta est ratione humanitatis assumpte. Factus est in tempore qui semper fuit in eternitate, immo qui est eternitas. «Factus est», ut ait apostolus, «ex muliere» ille per quem omnia facta sunt. Nec miretur quis Deum esse factum, cum credi oporteat Deum esse passum. Cum igitur legitur quod non est creatura per quem facta est omnis creatura, sic intelligatur. Non est In hac locutione non tenetur hoc nomen pura cathegorematice, sed syncathegorematice, sub hoc sensu. Non est pure creatura, et cetera. Hoc est, Non est tantum creatura, et cetera. Consimilis locutio fere est cum dicitur, iste non est simplex claustralis, quia non est simpliciter claustralis. Sepe quidem ponitur nomen pro adverbio. Ut cum dicitur, genus predicatur de pluribus quam species, id est, plurius, ut ita dicam. Amplior enim est predicatio generis quam speciei. pura creatura ille per quem omnis creatura facta est. 
«Et vidit Deus lucem quod esset bona, et divisit lucem ac tenebras». Christus enim, qui est lux vera, et omnes filii lucis qui in libro vite scripti sunt, quasi e diversa regione separati sunt a tenebrosis, qui opera tenebrarum exercentes lucem odio habent. Audiamus et Iohannem, «Lux lucet in tenebris, et tenebre eam non comprehenderunt». Inter infideles enim tenebrosa caligine infidelitatis excecatos lucebat Dominus tanquam lux vera, sed ipsi, etsi humanam naturam apprehenderent, immo et deprehenderent, tamen quia Deitatem cum ipsa humanitate non perceperunt, recte dicuntur lucem hanc non comprehendisse. Quid enim est comprehendere, nisi unum cum alio prendere? Erat igitur lux lucens in tenebris, quia Dominus noster habitavit cum habitantibus Cedar, quod interpretatur tenebre. Lucem etiam divisit Deus a tenebris, quia Dominus noster filios lucis separavit ab iis qui in tenebris gehennalibus permanserunt. Quando igitur Christus ad inferos descendit, «populus qui sedebat in tenebris vidit lucem magnam, et habitantibus in regione umbre mortis lux orta est eis». Tunc quidem dici verissime potuit, «lux lucet in tenebris, et tenebre eam non comprehenderunt». Tenebre enim infernales Christum cum aliis quos detinuerant detinere non potuerunt, quia Samson, qui interpretatur sol eorum, hominum scilicet, tulit portas Gaze in supercilium montis. Banaias etiam noster tempore nivis, id est infidelitatis, in cisternam descendit, et leonem rugientem peremit. Victus est antiquus hostis, victus est leo rugiens, a Leone de tribu Iuda, victus est ab agno innocentie leo perditionis. Sequitur «Et appellavit lucem diem, et tenebras noctem». Lux enim vera dies appellatur, ubi dicitur, «Nonne duodecim sunt hore diei?» Qui autem operibus tenebrarum addicti sunt, et ad noctem eterne damnationis tendunt, de iure noctis nomine censendi sunt. Lucis igitur operibus insistamus, ut lucis eterne deliciis eternaliter fruamur. 
Si quis autem diligentiorem explanationem principii Geneseos inspicere desiderat, legat opus nostrum quod in laudem beatissime Virginis scripsimus, et opus morale quod intitulavi Solatium Fidelis Anime. Desiderans vero pleniorum expositionem super initium Iohannis, querat opus nostrum rudes informans in multis, quod nuncupavimus Corrogationes Promethei. Opuscula itaque nostra alienum nolo laudare auctorem, memor furti Theodectis discipuli Aristotelis, qui Rhetoricam editam ab Aristotele surripiens, gloriam tam subtilis operis in se transfundere voluit, unius nominis mutatione. Aliud igitur opus consummavit feliciter Aristoteles, Theodectis ab ipso fraude deprehensa, quod publice in scholis exposuit, quia vitari melius tela secunda solent. 
Narratio
Perventum est autem quadam die ad tractatum difficilem, quem Aristoteles dilucidius explanaverat in Rhetorica quam sibi ascripsit Theodectes. Laborans igitur multum Aristoteles in explicanda difficultate illius transitus quem pre manibus habebat, demum ait, «Disseruimus de his plenius in Rhetorica Theodectis». Ad auctorem igitur proprium reversa est operis nobilissimi gloria, quamquam tractatus elegantis subtilitas et modus loquendi contenderent profiteri auctorem Aristotelem. In scriptis enim suis decisa brevitate plerumque uti consuevit, et enigmatum argutiis et dilemmatum perplexitate, adeo ut vigilantissimum lectorem scripta eius desiderent. Sed nos qui iam primitias operis nostri Christo dicavimus, ipsum non solum ducem sed et auctorem operis nostri constituamus, ad cetera progressuri. Initium tamen Geneseos in parte libet adhuc revolvere, ut quonammodo de angelis exponi queat videamus.
Capitulum III. De angelis
«In principio creavit Deus celum et terram». Nomine terre corporea substantia designatur, sicut nomine celi angelica natura nuncupatur. Potest etiam congrue celi nomine designari celum empireum, ipsum enim in principio temporis creatum est et angelis ornatum. Est enim celum Trinitatis, est celum empireum, est et sidereum, est et aerium. Celum Trinitatis est celsitudo divina, que dicitur celum propter occultum mysterium venerande Trinitatis, aut propter gloriam ipsius. Cum igitur ait ille ille Lucifer, «Ascendam in celum et ero similis Altissimo», de celsitudine divina hoc intelligendum est, ad quam creatura impudens impudenter aspirare presumpsit. Celum ergo Trinitatis est ipse Deus, ut in transitio sit cum dicitur celum Trinitatis, hoc est celum Trinitas. Celum autem empireum igneum est et splendidum, in quo cives superni regnant cum Christo. Celum sidereum dicitur firmamentum, aut propter identitatem motus non erratici, unde et Grece dicitur g-aplanos, id est, sine errore, aut propter substantie eius firmitatem, aut quia post diem iudicii non movebitur localiter. Cum igitur dicitur in principio creasse Deus celum et terram, non est hoc intelligendum de firmamento, ipsum enim secundo die ex aquis factum est. Celum aerium est ipse aer, de quo dicitur, «Volucres celi comederunt illud». Preterea tam animus spiritualis, quam vir cuius conversatio in celis est, celi nomine designatur. Unde et psalmista ait, «Celi enarrant gloriam Dei, et opera manuum eius annuntiat firmamentum». Firmamentum dicitur sacrosancta ecclesia, que super firmitatem petre, que est Christus, fundata est. Celi ibi dicuntur apostoli, de quibus in eodem psalmo subditur, «In omnem terram exivit sonus eorum, et in fines orbis terre verba eorum». Celum item solet in celesti pagina dici angelica natura, ut cum dicitur, «In principio creavit Deus celum et terram. Terra autem erat inanis et vacua». Terram diximus vocari corpoream substantiam, que quidem inanis est et vacua, respectu habito ad angelicam creaturam. Inanis est terra, hoc est corporea substantia, quia infinitis subiecta est et exposita alterationibus, quibus angeli in nullo obnoxii sunt. Vacua est respectu habito ad angelos, quia non est corporea substantia tanta nature subtilitate predita quanta angeli sublimati sunt, nec aliis nature dotibus adeo venustata. Quid miri? «Tenebre erant super faciem abyssi». Nomine abyssi designatur universitas rerum inferiorum que tenebris involute sunt, inspecta meridiana claritate in qua angeli fulgent. Sequitur, «Et Spiritus Domini ferebatur super aquas». Benignitas namque Spiritus Sancti precipue effulsit in angelis, qui in celo empireo fuerunt creati, quod superius aquis erat. Ultra locum autem in quo nunc situm est firmamentum elevate fuerunt aque, unde et adhuc aque supra firmamentum sunt. Tenebre item sunt super faciem abyssi, id est, incolatus istius, quia tot tot involvimur tenebris ignorantie et doloris et miserie. Sed Spiritus Domini fertur super aquas tribulationum, ut eas sedet et mitiget et compescat.
Sequitur, «Dixitque Deus, Fiat lux». Istud referendum est ad id quod in initio propositum est, cum dictum est, «In principio creavit Deus celum et terram». In principio namque temporis, ut diximus, creata est angelica substantia, sed Anselmus Cantuariensis et nonnulli alii sentiunt contrarium. nondum erat virtutum decenti ornatu informata.
Libero enim arbitrio et multis privilegiis nature insignibus prediti erant, antequam luce donorum gratie coruscarent illustrati, ut postmodum limpidius intelligerent quantum distet inter nature impotentiam et gratie potestatem. Ex bonis enim nature occasionaliter oriri solet frequenter fastus elationis, maxime cum bona nature virtutum cultu insigni sunt ornata. Lucifer, igitur, cuius omnis lapis pretiosus operimentum erat, minus limpide vidit, dum Creatori suo invidit. O quanta sapientia, quam acuto intellectu prius preditus erat? Sed invidia et superbia associate ipsum excecaverunt. O quam presumptuosa est invidie precipitis temeritas, que contra superiorem se erigere presumit. Sed dum se superciliose erigit, infeliciter incurvatur.
Quod Lucifer Filio Patris inviderit
Advertens itaque Filium alium esse a Patre, et tamen equalem Patri, se ipsum turpiter paralogizavit, dum ad equalitatem talem suspiravit et aspiravit. Filio igitur invidit qui est sapientia Patris, et, dum sapientie invidit, stultus effectus est. Opponens se ei qui est veritas, mendax est effectus, et pater mendacii. Per invium erroris distractus est, dum illum qui via est sequi contempsit. Mortis spiritualis incurrit damnationem, dum ab eo qui vita est se ipsum avertit. Diabolus hoc est deorsum ruens, deorsum est precipitatus, quia nimis ascendere presumpsit.
Quare peccatum diaboli sit irremediabile
Et quia nullo impellente cecidit, maxime etiam cum non haberet naturam ad casum proclivem, de iure peccatum eius esse irremediabile censuit iustissimus iudex. Non enim dignus est venia, qui ex propria malitia tantum, in se mittens manus, se ipsum perimit. Associentur igitur superbia et invidia et inanis gloria, que hostem antiquum sollicitavit, et vitium ingratitudinis, et ambitio presumptuosa, et presumptio ambitiosa, cum tanto Creatoris contemptu, et advertes monstrum istud, nulla virtute redimendum. Sed et multos in errorem secum traxit auctor iste scismatis et discordie et seditionis et seductionis.
De ambitiosis
Legant ista et intelligant, qui nimiam dignitatem sibi usurpare contendunt, quos angit letalis ambitio, quos cura vigil macerat, et improba spes promotionis sollicitat.
Quod locus sanctus sanctum non facit
O quam felix permansisset Lucifer, si felicitate sua contentus esset. Docemur etiam in his, quia nullus sibi blandiri debet propter loci sanctitatem aut amenitatem. Quis enim locus celo empireo sanctior? quis tante amenitatis? Nonne item Adam victus est in Paradiso? Iob vero vicit in sterquilinio? Attenti sitis. Relegata est procul e celo invidia cum vitiis supra enumeratis, quia Lucifer cum complicibus suis precipitatus est. Nonne celum est virorum claustralium celestis conversatio? Nonne celum est animus qui thalamus est Trinitatis? Excludantur igitur monstra preenumerata, et perambulent latitudinem claustri humilitas, patientia, concordia, pax, tranquillitas mentis, cum gaudio spirituali et dilectione Dei et proximi.
Quod celum sit claustrum angelorum, et corpus claustrum anime
In claustro sunt angeli lucis, nec exeunt nisi certissima ex causa. Nonne item anima hominis quamdiu est in ergastulo corporis in claustro moratur? Cur moleste fert homo angustias claustri materialis, cum mens bene composita patienter sustineat corporis angustias? Detrusi sunt igitur spiritus elati in ima, quia aerem nobis vicinum inhabitant. Hunc enim aerem inferiorem quasi carcerem acceperunt, qui, respectu ad celum habito, infernus dicitur. Ecce qui se exaltat humiliabitur. Misericorditer autem nobiscum actum est, quia quanta nequiores sunt maligni spiritus, tanto a nobis sunt remotiores. Angeli autem qui divine voluntati suam supposuerunt, confirmati sunt et in voluntatis honeste perseverantia et glorie perpetue stabilitate. Stantes itaque virtutum gratia sublimati sunt, miseris deorsum corruentibus. «Dixitque Deus, Fiat lux, et facta est lux».
Multi contradicunt
Angelica enim natura, licet creata esset subtilis, et multis nature deliciosis ornatibus preminens, tamen in creatione sui non erat virtutum perfectione sublimata. Dixit igitur Deus, «Fiat lux», ac si dicatur, Angelica substantia luce gratie illustretur, et eternis deliciis lucis vere fruatur. «Et facta est lux, et vidit Deus lucem», hoc est, angelicam substantiam, iam in bono confirmatam, dulciter respexit, eo quod esset bona. «Et divisit lucem ac tenebras». Divisi enim sunt et ratione consensus et ratione habitationis angeli lucis et spiritus maligni. Sed et desideria ipsorum divisa sunt, et ad diversos fines tendentia. Hi enim operosam diligentiam exhibent profectui nostro, illi semper nobis in insidiis sunt. Hi nos in regionem similitudinis ducere student, illi nos in lacum eterne miserie precipitare moliuntur. Hi nos muro custodie sue cingunt, illi in nos acerrimos insultus faciunt, ut nos ad deditionem compellant. Sequitur, «Appellavitque lucem diem, et tenebras noctem». Dies enim a h-dian, quod est claritas, dicitur, et nox a nocendo, ut aiunt, nomen sortita est. Angeli ergo lucis, qui in claritate sunt perpetua, recte dies dici possunt, et spiritus maligni nox dici merentur.
Sed difficile est angelis recte aptare quod sequitur, «Factum est vespere et mane dies unus». Sciendum igitur quoniam quicquid habiturum fuit initium Finem naturaliter illud censemus habere, quod potest non esse quod aditio propter infinitatem instantium. et finem naturaliter habere potest.
Quod enim de non esse ad esse productum est, duci potest a natura summa, si voluerit, de esse ad non esse. Omnis igitur creatura naturaliter habet vespere et mane, vespere finale et mane initiativum. Unde philosophus ait, «Dii deorum quorum opifex sum ego, natura quidem dissolubiles, me autem sic volente indissolubiles». Factum est igitur etiam in angelis vespere, hoc est, fieri naturaliter potuit, si summe id nature non displiceret. Nature igitur create impotentiam considerans Moyses ait, «Factum est vespere». Sensus igitur hic est, Constat angelos habuisse et creationis et informationis mare initiale et vespere finale naturaliter. Per quantumcumque igitur spatium in esse conservandi fuissent angeli, non esset in conspectu Dei nisi dies unus. Immo ut accidentius loquar, sicut mundialis machina vix puncti vicem obtinet si conferatur immensitati divine, sic et quantumlibet tempus nec instans dici meretur, habito respectu ad eternitatem, que Deus est. Planius autem potest exponi quod ultimo propositum est. Ut igitur dictum est, angeli stantes virtutum glorioso ornatu decorati sunt, et luce gratie venustati. Solus autem Christus secundum humanitatem dona gratie habuit sine mensura, qui plenus erat gratie et veritatis. Unde et virtutes angelorum certis limitate limitibus sunt, et sua contente sunt intensione. Terminus igitur intensioni earum certus prefixus est, qui hoc in loco vespere nuncupatur. Cum igitur sol iustitie irradiare cepit in angelis, radiis gratie sue eos illustrans, factum est mane gratie in eis. Factum est etiam vespere, id est, terminus virtutum intensioni prefixus, et sic factus est angelis dies unus, hoc est continuus. Continuum enim habent diem gratie angelici spiritus in empireo celo refulgentes, quibus sol iustitie iugiter lucet. Sicut enim tenebris eterne noctis damnati sunt spiritus maligni, et quocumque moveantur ignem quo cruciantur iugiter secum deferunt, ita et angeli lucis quocumque mittantur Deo fruuntur, qui ubique essentialiter est. Preterea sciendum est quoniam etiam virtutes mentes celestes informantes iustitie divine comparate sunt tanquam «pannus menstruatus», ut dicit propheta. «Astra, etiam», ut dicit Iob, «immunda sunt in conspectu eius». Angelici namque spiritus, quibus tanquam astris celum empireum ornatum est, immundi sunt habito respectu ad munditiam Dei.
Quod virtus anime sit quasi vespere, habito respectu ad Deum
Conferatur igitur angelica substantia Creatori, qui dies est eternitatis, et quid erit etiam virtus ipsam ornans, nisi vespere? Quoniam igitur initium gratie, mane scilicet spirituale, vespere est, claritati divine comparatum, recte dicitur, «Factum est vespere et mane dies unus». Ac si dicatur, Mane ortus gratie factum est in angelis, quod tamen inspecto fulgore diei eternitatis vespere dici meretur. Mane igitur spirituali facto, factus est angelis dies unus, hoc est dies primus. Primus enim dies gratie est virtutum infusio, sicut secundus dies est gratie conservatio, tertius est augmentum virtutum. Plures enim sunt quam septem dies gratie. Sed septem esse dicuntur, aut propter septem dona Spiritus Sancti, aut quia septenarius numerus est universitatis et perfectionis. Multi contrarium sentiunt. Sciendum etiam est angelos secundum quosdam et in virtutum augmento et in cognitione Dei profecturos esse usque ad diem iudicii, quia usque ad illum diem militant et merentur, licet quandoque triumphatores esse dicantur. 
Spiritus autem beatissimi sanctorum virorum, anime scilicet que in celo sunt, non merentur, quia ibi non est eis locus merendi sed accipiendi. Sancti igitur qui in hac valle lacrymarum Deo strenue militaverunt, in patria non militant, sed recte triumphare dicuntur. Angeli vero nunquam alium locum merendi habuerunt quam in celis, ibique militant Deo, et a Deo nunquam recedunt. Quocunque enim, ut diximus, mittantur, gloria Dei fruuntur.
Alia expositio, cum alia distinctione
Alio autem modo possumus exponere quod dicitur, «Factum est vespere», et cetera, ita tamen ut aliter littera distinguatur. Factum est igitur vespere. Divisis igitur angelis tenebrarum ab angelis lucis, factum est in angelis qui corruerunt vespere, habito respectu ad claritatem naturalium qua prius refulserunt. Cum enim se contra claritatem, que Deus est, erexerunt, obtenebrata sunt naturalia eorum et deteriorata, ita ut vespere claritatis qua prius fulserunt factum esse in eis recte diei queat. Instantibus autem factum est mane gratie, et eis factus est dies unus. 
De perturbationibus pacis fraterne
In premissis docemur, quia perturbatores pacis et tranquillitatis fratrum a consortio ipsorum digni sunt eiici, ne quorumdam pestifera contagione totus grex corrumpatur.
Augustinus. Superbia autem, que natione celestis est, pro dolor! pulverem terre nostre consuevit inhabitare. Sed quid pulveri et vitio natione celesti? Ut quid intumescit pulvis? Intumescit, et lutum efficitur. Comes superbie, sed et soror, est invidia, que stimulis suis corda mortalium exagitat. Mira res. Pulvis in pulverem se erigit. De limo enim terre plasmati sumus, pulvis sumus, in pulverem redigendi sumus. Sed quid? Indignamur recordari originis nostre, ac si cum Narcisso et Iacincto in flores commutandi simus. Immo certe flos noster citissime marcescit, velocissime pertransit gloria eius. Ambitio etiam corda mortalia pulsat et sollicitat, que cruciatus in animo procreat acerrimos, cruciatuum eternorum prenuntios. Quid pulveri et ambitioni, nisi quia ambitio pulverulenta pulverem querit? Ambitio, cuius comes est ficta liberalitas, ad libertatem suspirare videtur, sed in servitutem redigitur.
«Serviet» enim «eternum, qui parvo nesciet uti». Huiusmodi semina attulit secum inimicus homo, de quo in Evangelio dicitur, «Simile factum est regnum celorum homini qui seminavit bonum semen in agro suo. Cum autem dormirent homines, venit inimicus eius, et superseminavit zizania in medio tritici, et abiit. Cum autem crevisset herba et fructum fecisset, tunc apparuerunt et zizania». Suffocant autem huiusmodi zizania felicem virtutum segetem, nisi eradicentur. Sarculo igitur discretionis herbas inutiles succidamus, ut libertate sua gaudens leta seges virtutum fructum bonorum operum producat. Celum itaque nobis invidet qui de celo cecidit, et ad superbiam nos invitat, et ad alia monstra superius enumerata, que in celo nata ad celum redire non possunt. Stantes igitur angelos divinam colentes maiestatem, et ei in omnibus obtemperantes, nos imitari decet, si eorum consortio gaudere volumus. In proposito igitur felici stemus, hilariter viam vite currentes, ut illo qui est via et veritas et vita eternaliter frui valeamus. Terra nostra in celum sublevabitur, si tamen in terra celestis conversationis efficiamur.
Quod mundus quasi quibusdam intervallis sit ornatus
Nolumus autem omnino intactum relinquere, quonammodo Deus quasi quibusdam gradibus ornatus opera sua consummavit. Mundus enim in initio sui caligine tenebrarum involutus est, sed postmodum fulgore lucis est illustratus. Angeli etiam naturalium ornatu decenti prediti fuerunt in sui creatione, sed non corroborati sunt sanctitatis perfectione. Primi etiam parentis status innocentie puritate contentus fuit, sed virtutum gratia sublimium non est venustatus. Secundus autem status sanctitatis effloruit spiritualibus deliciis. Unde et arma spiritualia non deerant ei, quibus hostis insultibus restitisse potuisset. In his instruimur, nos patienter sustinere debere, etsi initia nostra non attingant culmen perfectionis. Frequenter namque accidere solet, initium citra perfectionis consummationem subsistere. Per gradus enim in templum veri Salomonis ascenditur, quod et in gradibus illius templi materialis prefiguratum est. Nec hoc latuit ipsum qui graduum cantica distinxit, qui etiam ascensiones in corde suo disposuit. Innixus erat Dominus scale vise a Iacob, per quam angeli ascenderunt. Quod igitur in mundo factum est, quia prius tenebre erant super faciem abyssi, postea vero lux facta est in nobis, declaratur, «qui fuimus aliquando tenebre, nunc autem lux in Domino». Primo enim fuimus filii ire, sed postea renati adoptati sumus in filios gratie. Sed quid est quod cito post creationem angeli eiecti sunt de paradiso celesti, sicut et primi parentes de paradiso terrestri eiecti sunt? Quid? Nonne tam hi quam illi et eiectionem et damnationem meruerant? 
Contra superbos
Quare eiectus est Ysmael et exclusus a paterna hereditate? Numquid quia filius erat ancille? Quid? Nonne omnes filii Iacob pro parte virili iure hereditario patri successerunt? Constat autem quod nonnulli eorum filii erant ancillarum. Ut igitur dicit Augustinus, «Ysmaelem servilis conditionis non fecit uterus ancille, sed cervix erecta». Attenti sitis. Ruben, primogenitus Iacob, cubile patris ascendit, qui licet ius primogeniture ob tantum facinus iure amiserit, tamen hereditatis paterne portione que eum contingebat non est destitutus. Quantum igitur sit vitium superbie advertatis cum Ysmaelem a paterna hereditate cervix erecta eiecerit, cum tamen Ruben, qui cubile patris sui ascendit, ab hereditate paterna non sit exclusus. Eiecta est igitur superbia a terra viventium, quia locus excelsus humilitati se debet, sicut infimus locus superbie competit.
Contra invidos
Invidia etiam, que morbus est animi, sui ipsius impatiens, a regno concordie et pacis eiecta est, tanquam perturbatrix gaudii et tranquillitatis. Infelix quidem est domicilium in quo dominatur, quia stimulis anxietatis animum angit et perturbat, et distrahit et obnubilat. Sibi ipsi molesta est, semper secundis rebus anxia est, etiam bonorum virorum successus videre non sustinet. Has igitur pestes fugiamus, fugientes ad Illum qui factus est nobis refugium. Ignitis iaculis nos impetit hostis antiquus, sed ea clypeo patientie elidamus. Tollatur de medio desidis ignavie torpor, etiam animum virilem effeminans, quia inter hostes inexorabiles conversamur, immo inclusi obsidemur. Blanditur nobis mundus preferens deliciosas ostentationes, sed fucatus, et ut irrideat arridens, ad spectacula nos invitat, fugitivis obnoxia vanitatibus. Caro autem nostra tanto nos efficacius seducit, quanto nobis familiarior est. Que dum animum ad voluptatum illecebras inducit, ipsum seducit, et dum allicit, pellicit, et dum blande nos convenit, circumvenit. Hostes vero invisibiles, subtilibus argutiis et venenatis fraudibus muniti, cingunt nos et obsident, atque tempus idoneum seductioni nanciscuntur, diversis machinis bellicis fidei nostre murum concutere, immo deiicere, molientes. Quod igitur anime misere dabitur remedium, tot hostibus inexorabilibus, astutis, bene munitis, semper vigilantibus, semper nocere paratis et promptissimis, obsesse? Ad Deum suum clamet, et dicat, «Usquequo, Domine, oblivisceris me in finem? Usque quo avertis faciem tuam a me?» Oremus cum Moyse, manus ad Deum levantes, et pugnabit pro nobis verus Iosue, Amalechitas expugnaturus. Verum igitur Iosue ducem sequamur, ut nobis tanquam veris filiis Israel terra superne repromissionis per funiculos distribuatur. Tunc dicere poterimus, «Funes ceciderunt mihi in preclaris, etenim hereditas mea preclara est mihi».
Capitulum IV. De tempore
Artificiali usus sum ordine potius quam naturali, prius instituens tractatum de angelis quam de tempore. Est enim tempus quasi quoddam extrinsecum principium creaturarum, licet nonnullis visum sit angelos non esse in tempore, cum sint in statu perpetuitatis. Sed cum angeli mittantur nonnunquam ad completionem edicti summi Imperatoris, et successive per loca intermedia transeant, non posset mihi persuaderi ipsos in spatio temporis non esse. Cum tamen videntur sancti velle quod post diem iudicii non sint superni cives futuri in tempore, hoc ideo dictum puta, quia temporalitas non est habitura in eis effectum, ut alterationi tali subiiciendi sint et mutationi, quali nos hoc statu subiicimur. Advertendum est igitur, quia temporalitas velocius effectum suum sortitur in quibusdam rebus quam in aliis. Ad quod quidem faciunt in quibusdam rebus modus elementaris compositionis et humorum dispositio, prout rei natura unius magis est obnoxia dissolutioni nature quam alterius. Hinc est quod piscis qui effimera dicitur maioris est etatis unius diei revoluto circulo, quam sit phenix transactis vite ipsius annis quamplurimis. Falluntur enim tanquam legum nature ignari, qui putant etatum equalitatem equalitati temporum sese commetiri. Finge enim quendam hominem certis nature legibus incrementa suscepisse, et per triginta tres annos durasse usque ad diei consummationem quo plasmatus est de limo terre protoplastus, et eos intellige eiusdem fuisse complexionis, nonne eiusdem etatis censebuntur esse? Adam tamen unius tantum diei est. Certum item est quod omnes resurrecturi sunt in etate Iesu Christi, licet non in eadem quantitate. Parvulus igitur unius diei qui decedit, erit cum resurget etatis tante quante fuit Iesus immolatus in ara crucis pro nobis. Vis autem certissime videre quod spatium temporis augmentum non conferat necessario etati? Quicunque enim resurget, in etate Christi resurrecturus est, nec maioris erit etatis post iudicium quam ante iudicium. Iuventus enim glorie intensionis nesciet incrementum. Spiritus autem incorporei legibus etatis non subiacere dignantur. Hinc est quod multi contendunt extorquere, eos in tempore non esse. Sed quid super hoc sentiamus, ex dictis elucet. Deus autem valde improprie dicitur esse in tempore, quia supra tempus est. In investigatione autem nature temporis, exquisita ingenia succumbunt.
Augustinus
Unde beatus Augustinus ignorantiam suam non erubuit fateri, dicens, «In tempore sum, et de tempore loquor, et nescio quid sit tempus». Notificare tamen volens quid esset tempus, ait, «Tempus est mora et motus rerum mutabilium». Quod quidam pro arbitrio sue assertionis, sic exponunt. Tempus est mora motus rerum mutabilium. Signanter tamen dixit Augustinus tempus esse motum, eo quod est causa quedam mutationis rerum, ita quod et ipsum cum ipsis rebus suo modo movetur. Tullius vero, attendens usitatam temporis acceptionem ab officio oratoris non esse alienam, ait, «Tempus est pars eternitatis, cum annui, mensurni, diurnive spatii certa dimensione». Eternitas autem in predicta temporis assignatione dicitur illud totale tempus, quod cum mundo incepit et cum mundo desiturum est, si tamen desiturum est. Illud enim tempus quasi quedam eternitas est, habito respectu ad tempus vite humane. Si tamen subtilius consideretur mens Tullii, eternitatis nomen ibi proprie accipitur. Pars igitur eternitatis dicitur esse tempus, quia tempus ab eternitate sumpsit exordium, sicut locus ab immensitate. Id tamen quod est immensitas, est eternitas. Deus namque immensitas est, sicut Deus eternitas est. Dum autem temporis naturam interius considero, incertus sum utrum magis fugiat tempus preterlabendo, an intellectus comprehensionem subterfugiendo. Tanta est autem temporis lapsus velocitas, ut ipsum assequi non valeat intellectus, etiam acutissimi expeditissima meditatio. Putasne sine causa caput imaginis Saturni depicte nube quadam fuisse obtectum? Saturnus enim temporis figuram gerit, cuius quidem natura occulta est. Hinc est quod Strabus super principium Geneseos dicit, «Quoniam sensum temporis prevenit effectus divine voluntatis». Non quod aliquid creatum esset ante tempus, ut quidam fingunt, sed ideo hoc dictum est, quia manifestum motum temporis, vel etiam effectum quem habet temporalitas in rebus, prevenit Deus effectu sue voluntatis. Fuere etiam nonnulli philosophi asserentes nullum tempus habiturum fuisse initium. Sed quid? Nonne in principio temporis creavit Deus celum et terram? Numquid tempus non fuit in sui principio? Nonne tempus creatum est a Deo? Quando creatum est, nisi quando initium habuit? Certum est autem quod cum aliquod tempus incipit esse, ipsum Quia omne tempus compositum. totum erit. 
O fere incomprehensibilis natura temporis! Tante velocitatis est, ut secum contendere videatur. Eius semper presentia instanti simplici se debere videtur. Exile videtur eius esse, cum de instantis presentia semper pendere videatur. Numquid illa linea diceretur esse, cuius puncta singula per successionem inesse prodeunt, ita quod eius nulla pars tota simul est.
Suspiremus igitur ad hoc ut illo fruamur cuius eternitas tota simul est, ut ita loquar, cuius esse verum est, et omnium creaturarum causa. De non esse nos summa natura produxit ad esse. Sed hoc esse, divine essentie collatum, quasi non esse est. De hoc igitur umbratili esse ad verum esse tendamus, a statu temporalitatis aspiremus ad gaudia eternitatis.
De fuga etatis
Ubi, queso, est totum vite retroacte tempus elapsum? Profecto, etsi fuga temporis elabentis insensibilis sit, notabilis tamen est et manifestus temporalitatis effectus in nobis. Marcet nempe in brevi flos deliciarum forme iuvenilis, et iuventutis strenuitas in torporem senii vergit. Profecto pueritia, que vitam nuper ingressa est, non minus accelerat ad vite terminum quam senectus, que in brevi vitam est egressura. Par est velocitas, etsi dispar sit distantia. Fallitur itaque, fallitur decrepitus, qui multis temporalium rerum sarcinis se onerare videtur, dum cursui inchoato impedimentum prebet onus sarcinarum. Non enim temporis velocitas retardatur ob huiusmodi sarcinas, sed nec etatis festinantia velocitate cursus sui destituitur propter ipsas.
Contra avaros senes 
Quid? Nonne monstruosa res est senectus frigida, avaritie ferventis estibus anhelans? Cum igitur senis mens frigida cupiditatibus ignescit, nonne ignis in aqua accenditur? Acute tamen movebitur quis dicens, «Nestoris avaritie mancipii non esse mentem frigidam, sed corpus frigidum esse et mentem ignitam». 
Ironica concessio
Congreget igitur sibi divitias querulus senex; in cicadam mutatus, dummodo ignoret cui congreget ipsas. Quid? Immo non sibi sed aliis eas congregat. Immo, ut verum fateamur, et sibi et aliis; sibi ad perniciem, aliis ad usum. Foveat igitur pullos alienos perdix perditionis, dummodo velit nolit in brevi ipsis destituatur. Merito autem temporalia bona pullis perdicis comparantur, quia bona temporalia bona pennata sunt et fugitiva. Fugiunt temporalia fugiente tempore. Fugit tempus irrevocabile, fugit etiam dum oritur, et quamvis sint fugitiva temporalia, docet fuga temporis stare nescia. Cum tempore igitur fugiente fugimus, cum ipso labente effluimus, et etiam dormientes ad metam destinatam festinamus. Vix initium habemus, et ad finem acceleramus. Immo in ipso initio ad finem accedimus. Nos continue consumit edax temporis vetustas. Hinc est quod a philosophis fingitur Saturnus filios suos devorasse. Ut enim dictum est, per Saturnum tempus intelligitur. Nos absorbet tempus, nec unquam Saturnus saturatur. Est enim nomen Saturni equivocum ad regem illum et tempus et planetam. Quicquid temporis vite nostre elapsum est, quasi absorptum est. Ubi sunt igitur inanis glorie curiositates, non solum voluptuosis sed et superfluis expensis comparate, et tam in anime quam in corporis perniciem molestis empte laboribus? Ubi sunt elapse voluptates, ubi pompe seculares? Si quid honesti quod virum deceat, hilariter facimus, illud superest, illud nobis fideliter reservabitur, dummodo felici exitu et honesto vitam terminemus. Opera igitur caritatis spirituali ornatu informata nec etiam edax temporis abolere poterit vetustas, dummodo stemus in illo qui stare nos facit. Temporalibus itaque, cum caduca et transitoria sint, non inhereamus, sed per ipsa transeamus, tanquam veri Hebrei, hoc est veri transitores. Sic igitur transeamus per temporalia, ut ad bona eterna perveniamus.
Capitulum V. De firmamento
Tanta est firmamenti quantitas ut ipsi totalis terra collata quasi punctum esse videatur. In multis sui proprietatibus convenientiam habet firmamentum cum sacrosancta ecclesia, que super petram iustitie fundata est et firmata. Sancte vero ecclesie tanta est maiestas, tanta excellentia, ut, respectu habito ad ipsam, nec puncti vicem tenere censendi sunt hi qui terrenis adeo dediti sunt ut nomine terre recte designentur. Firmamentum item ex aquis et inter aquas factum est, quia per tribulationes firmata est soliditas fidei sancte ecclesie. Quedam autem tribulationes superiores sunt firmamento ecclesie, quedam inferiores, sicut quedam aque superiores sunt firmamento, quedam inferiores. Tribulationes igitur super firmamentum ecclesie esse dicuntur que ad augmentum corone sunt, sicut accidit in Iob. Quod quidem propter gratiam que desuper est intelligendum est, sicut et in prophetia dicitur, «Signatum est super nos lumen vultus tui».
Ille item superiores dici queunt, que accidunt nobis propter causas honestas, ut cum quis ab antiquo hoste infestatur acerrime, eo quod transtulit se ad frugem melioris vite. Cum quis etiam circa opera misericordie desudat hilariter et ferventer, sepe multorum variis subiacet detractionibus, et livoris exponitur morsibus. Dicitur enim ab emulis, Ecce quod dicit philosophus, quoniam ambitiosos liberales esse oportet. Dum item quis viriliter tyrannidi bona ecclesie dilapidantium ob utilitatem ecclesie sue resistit, tanquam contentiosus et contumax indignationes prelatorum et multas sustinebit persecutiones. Ille autem tribulationes sub firmamento ecclesie esse dici debent, que ex causis inferioribus proveniunt. Ingruunt enim sepissime tentationes ex carnis pruritu, sepe ex deliciis mundi licet fallacibus, nonnunquam ex terrenis negotiis.
Aque item super firmamentum esse dici queunt, quotiens tanta est moles tribulationum ut earum inundatione submergi fere videatur ecclesia. Hinc est quod, Mattheo referente, Dominus ait, «Orate ut non fiat fuga vestra hyeme vel sabbato, erit enim tunc tribulatio magna, qualis non fuit ab initio mundi usque modo, neque fiet. Et nisi breviati fuissent dies illi, non fieret salva omnis caro». Aque vero que sub firmamento esse dicuntur, leves tribulationes sunt.
Possunt item per aquas superiores designari virtutes, quia omne donum desursum est, descendens a Patre luminum; per aquas vero inferiores, tribulationes.
Possumus item dicere supra firmamentum esse aquas, ad designandum quod aque baptismales ecclesiam mundant.
Volvitur item firmamentum citissime et incessanter, ita quod eius unica revolutio spatio diei naturalis respondet, exclusis tamen et circumscriptis minutiis. In hoc instruimur quia alterationibus et variis expositi sumus vicissitudinibus, et, una expedita occupatione, in modum capitum hydre plures oriuntur animum sibi vendicantes occupationum sollicitudines. In tanta autem tumultuum turba spiritualibus sancta mater ecclesia vacat studiis, in quantum temporis sustinet malitia et fructuosis devotarum orationum meditationibus sedula indulget. Revolutio autem spiritualium studiorum quibus operosam adhibuit ecclesia diligentiam diem serene conscientie amplius illustrat, augmentum gratia Dei virtutibus prestante, in operationum felicium exercitio ferventi. Nonne item circularis studiorum quibus occupantur claustrales revolutio spatio diei naturalis se commetitur? Advertendum etiam est quod quanto partes firmamenti a centro terre remotiores sunt, tanto velocius moventur. Sic et quanto a sollicitudinibus terrenorum negotiorum magis elevate sunt mentes nostre, tanto expeditius spiritualis opera militie et felicius complemus. Stabit autem firmamentum post diem iudicii tanquam emeritum, sed nunc iugiter volvitur motu continuo, sed non erratico. Sic et sancta ecclesia post iudicium in tranquillitatis iocundissime felicitate perpetua subsistet. Sed quamdiu in statu huius incolatus militamus, alterationibus et sollicitudinibus variis afficimur. Error autem perniciosus procul recedit, dum illius qui via est vestigia sequi satagimus. Nec est omittendum, quod stellis fulgentibus ornatum videtur esse firmamentum, sicut et ecclesia et virtutibus coruscantibus nitet et fidelium operibus lucidis fulget.
Communia itaque tangimus, et que in omnium fere notitiam doctrine beneficio devenerunt, quia, si subtiliora prosequeremur, et difficultate nimia et subtilitate ardua lectorem simplicem offenderemus. Quid enim si de ecliptica linea, si de zodiaci obliquitate, si de parallelorum interstitiis, et coluris, et tumore sphere, et axibus tractatum institueremus. Profecto aut ostentator scientiole mee viderer, aut promissum non exsolverem fideliter; qui nec physice, nec philosophice, me tractaturum spopondi.
Capitulum VI. De stellis
Stellarum fulgor scintillans de nocte gratum mortalibus exhibet solatium. Sic sic et nocte huius conversationis virorum quorum opera lucent coram Deo et hominibus dulce est solatium. Sicut autem in loco eminenti posite sunt stelle, ut multis liberius luceant, sic et viri spirituales, qui luminaria sunt mundi, cum aliis presunt, multis utiles sunt. Etsi autem sidera de die fulgore suo nativo non destituantur, non tamen ita coruscare videntur, quemadmodum de nocte coruscant. Sic sic quamquam in tempore prosperitatis in se luceant viri luce bonorum operum radiantes, in nocte tamen adversitatis manifestius ex se iubar radiosum emittunt. In tempore autem nubilo gratius esse solet etiam modici luminis beneficium; sic et maiorem gratiam promerentur in articulo urgentis necessitatis impensa hilariter beneficia. Nonne cum in boreali constitutione cuncta gelu constricta videntur, gratior est ignis membra califacientis letitia! Sicut autem stellarum fulgentium dispar est claritas, sic et stellarum terrestrium, viros loquor quorum in celis est conversatio, merita disparia sunt. Predictis adiiciendum est, quoniam stelle fixe dicuntur, non quod fixe sint in firmamento, ut minus instructi opinantur, sed ideo fixe dicuntur, quia earum motus vix comprehenditur. Sic enim se habere videntur, ac si stent et fixe sint. Centum enim annorum curricula preterlabuntur, dum unicum gradum firmamenti adquirunt. Docemur in hoc quia spiritualium virorum vita incomprehensibilis est. Dum enim in terra esse videntur, in celo conversantur. Fixum est illorum propositum in Domino, et eius voluntati pro viribus suis obsequuntur. Sciendum vero est quoniam stelle scintillant, cuius rei causa hec est, ut dicit Aristoteles in Posterioribus Analecticis, quia remotissime sunt a terra. Planete autem non scintillant, quia prope sunt. Simile est videre in candela; que enim prope est non scintillare videtur, que autem valde remota scintillare videbitur. Sic et mentes fidelium, quia a terrenis desideriis remote sunt, luce gratie radiant.
Videndum est etiam quia quedam stelle quasi argenteum colorem habere videntur, si aliis conferantur, alie igneo colore rutilare dinoscuntur. Sic et quidam virorum spiritualium eloquiis castis fulgent, que nitent ut argentum igne examinatum, quidam auro sapientie rutilant, sapore virtutum condite. Nec sub silentio pertransire volo, quia nonnunquam visus fallitur, dum putat stellas deorsum ad terram labi et evanescere. Aiunt enim scintillas ignis in superioribus intercepti ex nubium collisione emicare, et impetu venti impellentis eas deorsum tendere. Qui autem magis instructi sunt in rerum naturis censent substantiam quandam uliginosam et humidam, non multum a terra remotam, motu suo et multa agitatione succensam, sic descendere deorsum, et ad ima tendere, sicut visus comprehendit. Quid? Multi virtutum fulgore nitentes animos habere creduntur, qui turpium et enormium vitiorum sordibus obscenis polluuntur. Quidni?
* Pro vitio virtus crimina sepe tulit. *
Sepe etiam notavi quia quedam stelle multitudine aliarum coronate sunt, quedam vero aliis non associate officium sibi iniunctum a summo Creatore peragunt. Sic et nonnulli viri spirituales solitariam vitam elegerunt, aliis vero videtur quod in turba tutius militare possunt. Quidam enim turtures sunt, alii columbe. Si autem diligenter memorie commendetur quod supra diximus, videlicet quod stelle in centum annorum curriculis unum gradum in firmamento adquirant patebit quod stelle in tribus annorum millibus signum unum pertranseant, cum quodlibet signum in se triginta gradus habeat, et quilibet gradus sexaginta minuta. Cum autem vulgo constet duodecim esse signa in que dividitur zodiacus, proveniet stellas in Deceptus fuit Macrobius existimans magnum annum ex quindecim millibus annorum solarium existere. triginta sex millibus annorum cursum suum perficere. 
Hic est magnus annus, de quo philosophi disserunt. Cum igitur cursum huius vie peregerint viri spirituales, nonne ad annum perpetuitatis transferentur?
Solet autem dubitari a viris sublimis intelligentie, utrum stelle sint ignee nature necne. Aristoteles autem in libro Celi et Mundi probat stellas non esse igneas. Si enim, inquit, ignee essent, naturaliter moverentur sursum, cum locus non sit impedimento. Prevenit etiam Aristoteles obiectiones aliorum, dicens, «Splendorem habent stelle, sed similiter et putredines quercus. Calefaciunt stelle, sed et sagitta moto suo facit plumbum liquescere». Placet item Aristoteli ut nec leve nec ponderosum sit celum, sed neque calidum neque frigidum. Huiusmodi enim proprietates elementatis conveniunt.
Capitulum VII. De septem donis et septem planetis
Septem sunt planete qui mundum non solum ornant, sed et effectus suos a summa natura, que Deus est, ipsis collatos in inferioribus exercent. Absit autem ut ipsos aliquam inevitabilis necessitatis legem in inferiora sortiri censeamus, aut propter ipsorum concursum, aut quia in domiciliis suis quandoque subsistunt. Voluntas enim divina certissima est rerum causa et primitiva, cui non solum planete parent, sed et omnis natura creata. Sciendum etiam est quod, licet superiora corpora effectus quosdam compleant in inferioribus, liberum tamen arbitrium anime non impellunt in ullam necessitatem hoc vel illud exequendi. Si enim hoc accideret, liberum arbitrium libertate sua esset destitutum. Immo nec anime illud esset imputandum peccatum, quod necessaria superiorum lege impellente committeret.
Saturno igitur existente in Aquario, inundationes fiunt aquarum, dummodo nullus alius planetarum impedimento sit, si ita divine voluntati placuerit. Circa omnes igitur effectus rerum, locum habet hec additio. Effectum itaque Saturni deprehendit poeta (Lucanus), qui ait
* Summo si frigida celo **
Stella nocens nigros Saturni accenderet ignes, **
Deucalioneos fudisset Aquarius imbres, ** 
Totaque diffuso latuisset in equore tellus. *
Effectum vero solis expressit idem poeta, dicens:
* Si sevum radiis Nemeum, Phebe, leonem **
Nunc premeres, toto fluerent incendia mundo, **
Succensusque tuis flagrasset curribus ether. *
Ex accessu igitur et remotione planetarum calorem et frigus procreari, non est ambiguum. Sed sciendum est hereticum esse quod quidam tradunt, eum furem fore oportere, qui in constellatione Mercurii natus est, aut etiam eum Qui in Evangelio dicuntur nummularii, trapezite perhibentur. trapezitam futurum esse, qui Mercurio existente in libra conceptus est. 
Ut enim dictum est, libertati arbitrii nullum generant preiudicium superiora corpora. Per septem igitur planetas, megacosmum decenter ornantes, et effectus varios in inferioribus sortientes, designantur septem dona Spiritus Sancti, que microcosmum venustant ornatu illustri, et effectus suos in naturalibus anime viribus complent. Adiungendum est precedentibus quod Saturnus circulum suum describit in triginta annis solaribus, sicut Iupiter cursum suum perficit in annis duodecim, Mars in duobus, Sol vero et Mercurius et Venus in trecentis sexaginta quinque diebus et quarta unius diei fere, sed Luna in mense suum complet cursum. Sapientia vero que superiorem videtur tenere locum inter dona, sicut Saturnus inter planetas, maturitatem generat ex se sicut Saturnus in cursu peragendo longum tempus sibi vendicat. Nec sine causa fingitur a philosophis quod Saturnus sit senex, maturi enim pectoris senes esse consueverunt. Sicut autem a senibus relegari procul stultitia debet, ita sapientie donum sapore suavissime dulcedinis conditum stultitiam exterminat. Providentia vero temporis angusti legibus subiacere dedignatur, nec nimis longi temporis sustinet dispendium.
De Iove
Unde Iovi mediocre tempus in sui circuli descriptione vendicanti comparetur intellectus qui providentiam creat et hebetudinem expellit. Hinc est quod fingitur a poetis Iovem regem Cretensem otium a terris expulisse, et artes induxisse quas parit sollertia, usus diligentia nutrit. 
De Marte
Habito respectu ad Saturnum. Tertio autem planete tempus deliberationis diligentis in cursu peragendo sortienti confertur donum consilii, quod precipitationem renuit et cautelam procreat. 
Tertius igitur planeta recte Mars dicitur, quia in congressu bellico precipitatio vitanda est, et ut ordinata sit acies desiderat ars militaris. Ubi enim magis necessarium est consilium, ubi magis appetendus est usus cautele, quam in re militari ? 
De Iove
Soli vero aptatur donum fortitudinis, quia ipsum et excludit pusillanimitatem, et creat perseverantiam et fiduciam et magnanimitatem. Hinc est quod a philosophis Hercules sol dicitur, quasi aer cleos, id est, gloria aeris. Sagittis autem Herculis, iuxta figmentum poetarum, mysterium veritatis nubilo poeseos obumbrantium, opus erat ad Troie subversionem. Quod ideo dictum est, quia radiis solis opus erat, hoc est numerositas dierum desiderabatur, ad tam munite civitatis eversionem. Hinc etiam est quod Phebus fingitur sagittis suis peremisse Phitona, quia radiis suis dissipat et fugat corrupti aeris pestilentiam.
De Venere
Quintus autem planeta, propter effectus quos exercet in inferioribus, calidus dicitur et humidus, ideoque scientia ei aptatur que in sanguineis vigere solet, qui calidi sunt et humidi. Nonne item media cellula capitis, que logistica seu rationalis dicitur, calida est et humida, sicut anterior, scilicet phantastica, calida est et sicca, posterior vero, videlicet memorialis, frigida est et sicca? Videtur autem nobis contrarius esse Aristoteles, qui dicit, «Solos melancholicos ingeniosos esse». Sed hoc dictum est ab Aristotele propter felicitatem memorie, que frigida est et sicca, aut propter eorum astutiam. Scientia autem fugat ignorantiam, et parit discretionem. Scientie autem donum perutile est in hac valle miserie, quia docet nos recte conversari in medio huius prave et perverse nationis. Sicut igitur scientia terram inhabitantibus utilis est, ita et Venus terrenis planeta est benevolus et benignissimus. 
Quare in sexta feria aliam pretendat faciem aer, quam in aliis feriis
Hinc est quod sexta feria, in qua Venus dominatur, fere semper aliam faciem pretendere videtur quam ceteri dies hebdomade. Cuius rei ratio hec est. Omnia corpora inferiora caloris et humoris beneficio nutriri perspicuum est. Si igitur pluvie abundaverint in aliis diebus, opus est remedio caloris, qui humorem ex parte desiccet et aeri serenitatis gratiam conferens, mortalibus letitie hilaris solatium adducat. Venus itaque, que calidus planeta est, caloris effectum exercet, et serenitatem adducit, que gratior est post nubilum. Si vero calor in precedentibus diebus dominatus fuerit, necessaria est humiditas sequens, quam Venus, que humida est, die cuius horam primam sibi vendicat, inducit.
De Mercurio
Mercurius, qui sextus est planeta, fluviis preest, secundum quod ait Lucanus,
* Cyllenius arbiter unde. *
Vulgaris est locutio. Omnis enim aqua naturaliter est insipida. Dulcibus igitur aquis prebet incrementum, sicut pietatis donum hominibus dulcis conversationis spirituale augmentum gratie ministrat. 
Pietas autem duritiam fugat, et compassionem creat. Sciendum est etiam quod quandoque Mercurius, quandoque Venus, adventum solis declarat, et hi suis vicibus ortum solis precedunt. Quod non sit in uno die naturali eadem stella, Hesperus et Vesper. Quandoque igitur Luciferi nomen sortitur Mercurius, quandoque Venus. 
Cursus autem astrorum ignari sunt, quicunque putant idem sidus in uno die naturali et solis precedere ortum et vespertina crepuscula illustrare. Hic tamen error colorem videtur habere excusationis ex circulorum solis et Veneris et Mercurii perplexitate et sectione mutua. Intersecant enim se circuli trium predictarum planetarum. Poete vero in hac videntur fuisse opinione, ut tradant eandem stellam in diei diluculo ortum solis precedere et noctis initium illustrare. Immo etiam Boetius, in libro De Consolatione Philosophie, hanc opinionem fovisse videtur, dicens:
 * Et qui prime tempore noctis **
Agit algentes Hesperus ortus, **
Solitas iterum mutat habenas, **
Phebi pallens Lucifer ortu. *
Sed hoc ad diversa tempora referendum esse censemus.
De luna
Luna vero tempore brevi cursum suum perficit, unde et timor ei aptatur, qui negligentiam expellit. Sicut autem luna modico contenta est circulo, ita et timor humilitatem generat, que at se modicam esse censet, et modico novit esse contenta.
Capitulum VIII. De magnitudinibus planetarum
De quantitatibus planetarum paucis nos expediamus. Sol igitur post firmamentum maximum est corporum mundi. Est etiam centies, sexagies, sexies, et fractione maior terra. Post solem autem magnitudine precedunt cetera corpora quindecim stelle maxime que fixe vulgo dicuntur. A sole autem tertius in magnitudine est Iupiter, quartus Saturnus, quintum autem locum tenent in suis ordinibus stelle fixe alie, a predictis. Sextum vero locum a sole in magnitudine sortitur Mars, septimum terra, octavum Venus, nonum luna, decimum Mercurius.
Capitulum IX. De motu planetarum
Omnes fere philosophi docere videntur planetas naturali motu moveri contra firmamentum, ita ut naturaliter tendant ab occidente ad orientem, rapi tamen a firmamento versus occidentem. Unde Lucanus
*Segnior oceano, quam lex eterna vocaret, **
Luctificus Titan nunquam magis ethera contra **
Torsit equos currumque polo rapiente retorsit. *
Simile autem inducere videntur in musca que a rota defertur, motu tamen suo contra rote impetum agitatur. Sed numquid hoc simile? Nonne musca quasi voluntarium habet motum, adeo ut membra cooperari videantur? Numquid ita est in planetis? Absit enim ut planetas esse animalia censeamus. Perhibent alii impetum velocissimum firmamenti motui naturali planetarum esse impedimento, quemadmodum plume volitantis motus retardatur impetu multo alicuius corporis quod desuper citissime movetur. Sed numquid et hoc simile? Constat namque lunam maximo interstitio distare a firmamento. Sed, ut aiunt, distantia impedimento esse non potest, propter firmamenti magnitudinem et motum velocissimum. Esto igitur quod solis centrum sit in puncto meridionali. Quero igitur ab his qui hanc fovent opinionem, utrum sol motu suo naturali, cum localis sit, accessurus sit ad punctum orientale. Nonne enim motus eius naturalis effectum habet in sole? Dabitur ergo centrum solis, naturali motu solis, in hoc die artificiali accedere ad punctum orientale. Sed motu firmamenti rapietur iterum ad punctum meridionale, in quo modo est. Dabitur itaque in hac die artificiali bis, immo infinities futurum esse meridiem apud eosdem. Videbitur etiam secundum hoc accidere, quod centrum solis simul sit in multis punctis locorum diversorum.
Placuit itaque acutissimo Aristoteli planetas tantum cum firmamento moveri. Sed quid? Aristoteli audent sese opponere. Sed dum tanto presumunt se opponere philosopho, perinde est ac si ales Iunonius oculos Argi in cauda locatos ostentet celo, cum stellarum fulgore certaturus. Quid si noctue et vespertiliones cum aquila irreverberatis oculis obtutum suum in radios corporis solaris figente de fulgoris meridiani claritate contendant? Si igitur, inquiunt, sol non movetur contra firmamentum, oportet necessario ut, quando est in Ariete, prius intret signum quod dicitur Pisces quam Taurum. Sed utinam advertant magis proprie dici signum moveri ad solem, quam solem moveri ad signum. Profecto si staret firmamentum, aut etiam minus velociter sole moveretur, alicuius esset momenti obiectio eorum. Sed firmamentum longe velocius sole movetur, adeo ut signum quod post Arietem intraturus est sol, ipsum solem assequatur, et ita oportet ut post Arietem intret Taurum. Secundum opinionem autem Aristotelis, referendum esse videtur ad modos loquendi quicquid de epiciclis, quicquid de quinque motibus lune, dicitur ab astronomicis. Verissima quidem est eorum doctrina, sed debito modo intellecta.
Capitulum X. De viginti quatuor horis diei naturalis
Sciendum est postea deceptos esse quamplurimos, qui etiam multum tempus in talibus expenderunt, dum opinantur omnes dies naturales esse equales. Quod non omnes die naturales sint equales, quamvis vulgus putet contrarium. Quod enim hoc plane falsum sit, docet motus sphere, docet et inequalis ortus signorum. 
Sed certo certius est quod dies artificialis brumalis eque habet duodecim horas, sicut et estivalis. Unde et Lucanus:
* Noxque diem celo totidem per signa sequetur. *
Cum autem nulli dubium sit diem naturalem viginti quatuor habere horas, vendicat sibi unusquisque planetarum in constitutione diei naturalis ad minus tres horas. Accidit igitur necessario ut unusquisque planeta diei unius dominium sortiatur, in hebdomade septem dierum. Dies igitur Solis dicitur feria prima, quia prime hore preest sol. Unde oportet ut secunde ferie prima hora lune assignetur. Hoc autem sic fiet perspicuum. Fingamus nos igitur esse in die Dominica, quam philosophi dicunt esse diem Solis. Cum itaque primam horam date diei sibi vendicet sol, dabitur et ei octava, sed et vicesima secunda. Sortietur igitur Venus vicesimam tertiam horam diei naturalis presentis, Mercurius vero vicesimam quartam. Oportet ergo ut luna vendicet sibi primam horam sequentis diei, que erit quasi vicesima quinta. Sicque accidet ut tertie ferie primam horam sortiatur Mars, primam quarte ferie Mercurius, primam quinte Iupiter, primam sexte ferie Venus, primam septime ferie Saturnus. Dies itaque solis est et dies solis iustitie; quia in ea sol verus, ab inferis veniens, mundum illustravit. Hore autem lunares dicuntur a Lucano, secundum quosdam, ille quas in die naturali luna sortitur. Ait namque Lucanus :
* Ventus ab extremo pelagus sic axe volutet, **
Destituatque ferens, an sidere mota secundo **
Tethyos unda vage lunaribus estuet horis, * et cetera. 
Sed hec lectio stare non potest. Sicut igitur septem dies septem planete vendicant, ita quod quisque suum, item septem dona Spiritus Sancti dies suos menti illustrate conferunt. O quam felix animus qui unamquamque horam usui alicuius septem carismatum gratie assignat.
Capitulum XI. De viginti quatuor horis diei naturalis
* Si soli detur presentis prima diei, **
Luna, tui iuris prima sequentis erit. **
Si causam queris, paucis tibi causa liquebit; **
Nonnunquam brevitas utilis esse solet. **
Vendicat ergo dies horas sibi bis duodenas, **
Ut claudat luci nox sociata diem. **
Has horas septem potes assignare planetis, **
Sic ut ditetur quisque planeta tribus, **
Tres superesse vides, tribus has concede planetis, **
Sic potes inceptum claudere rite diem. **
Ergo cum primam Phebus sibi vendicet horam, **
Imperio Veneris gaudeat hora sequens. **
Tertia se debet Hermeti, quarta sorori **
Phebi, sustineat quinta subesse seni. **
Sexta Iovis sceptro gaudebit, septima Martis **
Horrebit clipeum, cetera nonne liquent? **
Ergo, die Solis elapso, luce sequenti **
Ortus se debet, Cynthia, iure tibi. *
Capitulum XII. Quare prima hora quarte diei cessit Mercurio, cum videtur quod soli potius debuisset cessisse
* Ornatum stellis orbem lux quarta fatetur, **
Sidera nam quarta gloria lucis erant. **
Sed cum luminibus Phebus prefulgeat orbis, **
Delicie, fulgor, et decor, atque decus. **
Ut quid Mercurio quarte pars prima diei ** 
Se dedit? Octavam mente revolve diem. **
Hec est lux solis, qua sol processit ad ortum, **
Sol verus, mundi gloria, culmen, apex. **
De stelle gremio sol solis luce refulsit, **
Stella fuit solis letitieque parens. **
De terra celum, de terra Lucifer ortus, **
De terra fulgens prodiit orta dies. **
Tellus inclusit celum, tellure reclusum **
Solem mireris emicuisse solo. **
Samson, sol noster, solari luce relucens **
Confregit portas, impia Gaza, tuas. **
Sol noster, verus sol, solis luce beatis **
Delicias veras, gaudia vera dabit. **
Hec est prima dies, qua mundum condidit auctor **
Rerum, qua natus conditor orbis erat. **
In qua surrexit devicta morte triumphans **
Christus, sol noster, gloria, vita, salus. **
Hec, octava dies qua Christi membra resurgent, **
Lux semper lucens, nescia finis erit. **
Hec est lux solis qua sol sibi vendicat horam **
Primam, lux Domini, lux sacra, festa dies. **
Sic fuit Hermetis qua condita sidera lucis **
Ortus, ut et solis, sit sua prima dies. *
Capitulum XIII. De sole et luna
Eis vero que de quantitatibus planetarum supradiximus videtur esse contrarium quod legitur in Genesi, «Fecit Deus duo magna luminaria, luminare maius ut presset diei, et luminare minus ut preesset nocti».
Quod in novilunio maior pars lune sit accensa a sole quam in plenilunio 
Luna enim inter magna luminaria, secundum supradictorum seriem non videtur annumeranda. Sed visus iudicium et vulgarem opinionem sequitur historialis narratio, quanquam non maxima luminaria dixerit Moyses ista duo, sed magna. Fallitur etiam quorundam litteratorum opinio, dum putant lunam tanto magis accensam esse quanto amplius distat a sole. Cum enim per sex signa distat a sole luna, plena seu g-pansilenos dicitur. Cum vero monoides est, aut dicotomos, aut tricotomos, minus accensa videtur. Revera facies lune terram respiciens tota illuminatur quando per sex signa a sole distat. Sed non est ita cum vicina censetur soli. Sciendum est igitur quod quanto luna magis accedit ad solem, tanto maior pars eius illuminatur a sole. Quanto vero magis elongatur a sole, tanto minor pars illuminatur ab eo. Et hoc probatur per theorema quoddam primi libri Euclidis, cuius ratio est irrefragabilis. Sed vulgus superiorem partem lune non attendit, nec de eius illustratione sollicitatur. Per solem igitur superius designata est fortitudo, quamquam et per ipsum caritas recte designari queat, quia fortis est ut mors dilectio. Per lunam vero designatur timor. Sicut ergo lune tanto maior pars est accensa, quanto amplius ad coniunctionem solis accedit, et tamen minor pars videtur tunc illuminata, ita quanto magis ad intensionem fortitudinis vel caritatis multum intense, accedit timoris initialis intensio, tanto magis timor intenditur, licet unus effectuum eius qui consistit in timore pene minoretur. 
Patet hinc deceptos esse eos qui putant initialem timorem nec crescere posse nec decrescere. Quantum enim crescit effectus timoris initialis in amore iustitie, tantum crescit et ipse timor.
Sicut autem, ascendente sole ad punctum meridionale, decrescit umbra corporum, ita quanto amplius crescit in nobis fortitudo spiritualis, decrescit amor temporalium, per umbram designatus. Sicut vero luna patitur eclipsim per interpositionem umbre terre, ita et donum timoris in nobis sepe deficit per nimium amorem rerum terrenarum. Sciendum est autem lunam in rei veritate pati eclipsim, id est, lucis sue defectum; sol vero lucis sue fulgore non destituitur, sed eclipsim pati dicitur quando ad nos non pervenit claritas solis propter obiectionem lunaris corporis interpositi inter nos et solem. Hoc quidem non latuit Virgilium, dicentem:
* Defectus lune varios solisque labores. *
Miraris forsitan, lector, miraris super hoc quod non singula prosequor tropologice, sed numquid vidisti arborem sub cuius quolibet folio fructus lateret? Numquid cum cithara resonat quelibet corda sonum reddit?
Quod per solem inanis gloria, per lunam egestas designetur
Solet item per solem nonnunquam inanis gloria designari, per lunam vero defectus temporalium sive egestas. Unde propheta, «Per diem sol non uret te, neque luna per noctem». Sicut ergo luna assidue solem sequitur, ita egestas inanem comitatur gloriam. Unde Claudianus:
* Et luxus populator opum, quem semper adherens **
* Infelix humili gressu comitatur egestas. *
Sicut autem circulus solaris circulus est egresse cuspidis, est enim eccentricus, ita inanis gloria non habet centrum commune cum stabilitate, per terram designata. Sicut autem, ut iam sepe diximus, maior pars lune illuminatur quanto vicinior est soli, licet aliter videatur, ita cum egenus vel privata persona familiaritatem potentis consequitur, maior erit ipsius egeni egestas, licet aliter videatur. Si enim familiaritatem potentis non assequaris, ut utar verbis Martialis,
* Gaudebis minus, et minus dolebis. **
* Crede mihi *, inquit Naso, 
* Bene qui latuit, bene vixit, et intra **
* Fortunam debet vivere quisque suam. *
Ascendente autem sole, ut premisimus, decrescit umbra. Sic et quanto magis in te dominabitur inanis gloria, tanto minor aderit tibi mortis recordatio, per umbram intellecta. Sicut enim quocunque te vertas umbra tui te sequitur, ita furtivo gressu te mors semper comitatur. Numquid quantumlibet potens umbram a se potest amovere ne ipsum sequatur? Ecce etiam umbra nostra nos instruit, monet nos, suo modo loquens, «Fili, memorare novissima tua, et in eternum non peccabis». Non est umbratilis umbre doctrina, sed verissima. Sicut autem luna preest nocti, ita egestas in adversitate dominari solet.
Contra illos qui inani glorie se dediderunt
Sol vero preest diei, et inanis gloria ostentatrix esse solet suarum deliciarum in tempore prosperitatis, per diem designate. Quid agis, miser? quid tibi frustra blandiris? In eminenti loco constitutus es, sed certe ut aliis luceas. Quid iubar splendoris inanis glorie consideras tibi applaudens? Sol tuus occidet, et non iterum tibi orietur, quando repentine nox mortis tibi superveniet eterne mortis preambula. Arridet tibi serenitas prosperitatis diei, sed ut quid vespere ipsius infelix non attendis. Forsitan in undecima hora iam constitutus es. Ut quid articulatim annos futuros te iudice supputas? Restat unica hora dumtaxat. Testimonio meo fidem non adhibes? Esto. Adest mors, adest, testis fidelissima.
Quod per solem Christus, per lunam, ecclesia
Per solem item Christus, verus sol iustitie, plerumque intelligitur; per lunam autem ecclesia, vel quecunque fidelis anima. Sicut autem luna beneficium lucis a sole mendicat, ita et fidelis anima a Christo, qui est lux vera. Certe quanto huic soli vicinior est anima, tanto magis illustratur; etsi aliquando secus esse videatur. Sequere, O animula mea, sequere hunc solem, quia qui hunc solem sequitur, non ambulat in tenebris. Sol iste tibi lucem prebebit et calorem. O certe infelix est, qui se abscondit a calore eius. Non patieris, anima, defectum lucis, nisi umbra terre se interponat inter te et solem verum. Umbra terre est quecunque vanitas illicita. Cum vero ascendit sol iste in nobis, decrescit umbra rerum terrenarum.
Capitulum XIV. De macula lune
Nonnulli sollicitantur unde umbratilis quedam macula in luna videatur. Placuit ergo quibusdam lunare corpus esse cavernosum, ita quod caverne lune lucis solaris radios in se non admittant. Aliis visum est corpus lune non esse rotundum, sed in quibusdam sui partibus esse eminentius, in aliis depressius. Partes igitur depresse in modum convallium, beneficium lucis solaris non sentiunt. Hec autem opinio predicte opinioni collimitanea est. Volunt alii lunare corpus in sui natura obscurum esse, ita ut quedam eius partes obscuriores naturaliter sint aliis, unde et illuminationi non sunt obnoxie. Sed sciendum est, in signum et in instructionem nostri hoc factum esse. Merito enim prevaricationis primorum parentum, omnium planetarum et stellarum fulgor dispendium claritatis sustinuit.
Luna vero, que citima terris est, et aspectibus humanis familiarius occurrens, maculam in se retinuit, ad denotandum quod quamdiu in statu vite presentis currimus, macula aliqua in sancta ecclesia est. Cum autem omnes planete cum stellis etiam stabunt quasi emeriti, stabilis erit status noster, et non erit aliqua macula in luna materiali, sicut nec in sancta ecclesia. Forsitan simplex lector non advertit quid vocem lune maculam. Nonne novisti quid vulgus vocet rusticum in luna portantem spinas? Unde quidam vulgariter loquens, ait
* Rusticus in luna, quem sarcina deprimit una, **
* Monstrat per spinas nulli prodesse rapinas. *
Quotiens igitur umbram illam dispersam conspicis, revoca ad memoriam transgressionem primorum parentum, et ingemisce. Postmodum vero te ipsum per spem erige, et suspira ad gloriam illius status in quo corpora glorificata clariora erunt sole, qui sicut et ceteri planete cum stellis longe clarior erit quam modo sit. Quam felix erit coniunctio corporis et anime, que multo erunt clariora sole? O claritas inenarrabilis, o claritas desiderabilis, o pulcritudo admirabilis.
Capitulum XV. De celesti harmonia
Ad hoc ut perfectam redderet harmonia celestis consonantiam, opus erat octava sphera. Septem enim planete perfectam non redderent consonantiam, nisi octava sphera consonantiam perficeret. Non est enim in septem vocibus dulcis consonantia, sed si octo proponantur, perfecta erit consonantia. Coniunctis enim diapente et diatessaron, resultat diapason. Sic sic septenarius virtutum perfectam non reddit consonantiam, antequam ad octavam beatitudinis eterne perveniatur. Delirare me putas, dum de harmonia octo spherarum cum philosophis loquor. Esto quod delirem, dummodo aspires, et suspires, ad illam illam supernorum civium melodiam. Quia in superne Jerusalem plateis alleluia decantatur, ut legitur in Tobia, «O quanta est dulcedo astrorum matutinorum laudantium Deum, et dicentium, Sanctus, sanctus, sanctus Dominus Deus Sabaoth». Quis illam dulcissonam melodiam concipere, nedum exprimere, posset? Vocalis quidem est laus supernorum civium, secundum Cassiodorum. Constat autem secundum omnes, tantam esse exultationem eorum, quantam decet esse eorum qui fruuntur visione Dei.
Capitulum XVI. De elementis
Satis probabiliter persuaserunt sibi philosophi mundum subsistere non posse sine quadam concordi elementorum quatuor discordia. Quia ut levium levitas gravium gravitate gravatur, sic gravium gravitas levium levitate levatur. Scito tamen quia post diem iudicii neque ignis erit neque aqua, sed aer et terra tantum supererunt. Dic, igitur, philosophe, quonammodo ista duo elementa contraria, sine synzugia vel symbolo alicuius medii connectentur? Terra enim frigida est et sicca, aer vero calidus et humidus. Nonne maior est contrarietas inter animam et corpus, que tamen sine aliquo medio coniuncta sunt? Maior enim est repugnantia simplicis ad compositum, quam compositi ad compositum.
Scio tamen Aristotelem dixisse in Topicis, quia ignis est id in quo primo anima nata est fieri. Sed quod, queso, erit medium, cum aer et terra coniungentur? Si mihi fidem non adhibes, crede saltem principi apostolorum Petro idem dicenti in epistola canonica. Quidnam dicenti? Quod scilicet ignis et aqua non erunt post diem iudicii. «Nonne ergo sapientia huius mundi stultitia est apud Deum?».
Sciendum est postea, quia, ut dicit Aristoteles, vera species elementorum in terminis reperitur. In spherico autem corpore, illud quod medium est infimum est. Unde quod medium est in terra infimum est. Hinc est quod si terra in centro suo intelligatur esse perforata, ita quod magnus sit ibi hiatus, et descenderet maximum plumbi pondus sine omni obstaculo, quiesceret motus eius in terre centro. Quidni? Si enim plumbum illud centrum transiret, non iam descenderet, sed ascenderet. De igne autem questio est, ubinam vera species ignis reperiri queat. De aliis enim elementis perspicuum est, quia in medio sui vera natura elementorum reperitur. Extremitates enim alterationi exposite sunt, propter mutuam elementorum reciprocitatem. Ignis autem superior pars alterationi non videtur obnoxia. Ether enim continuus nulla alterationis specie ignem immutare videtur, cum secundum veritatem Aristotelis, neque ether, neque corpora superiora elementata sint. Nonne item quanto ignis pars remotior est a centro, tanto est purior? Nonne igitur terminus ignis erit in superiori parte sui? Credo sic esse, licet magnis viris aliter visum sit.
Capitulum XVII. De igne
Ut dicit Aristoteles in Topicis, tres sunt species ignis, lux, flamma, et carbo. Multis autem visum est lucem nihil aliud esse quam aerem lucidum. Sed secundum hoc aer ignis est, cum sint res differentes specie. Carbo autem non dicitur materia accensa, sed ignis qui materiam talem accendit. Unde Vulcanus est iste ignis inferior, qui ideo dicitur claudus, quia quasi uno pede materie adheret, altero quasi in altum prout flamme natura desiderat nititur. Ignis autem duo principales dicuntur esse effectus, illuminare scilicet et calefacere. Sed ut de superiori igne, qui a multis bene instructis lux esse dicitur, omittam. De natura inferioris ignis aliqua in medium proponamus.
Primus effectus ignis
Ignis itaque, ut dicit Aristoteles in Posterioribus Analecticis, in multiplici analogia est. Multiplicatur enim in se, et sine sue substantie dispendio in plures ignes dividi videtur, adeo ut dici possit,
* Mille licet sumant, deperit inde nihil. *
In hoc gerit ignis similitudinem cum sapientia, que in plures distributa, nullam sui suscipit diminutionem. Nonne idem in amore reperies ? 
De caritatis efficacia
Extendit enim se caritas etiam ad inimicos, et hoc non solum fit sine ipsius detrimento, immo ad maiorem ipsius gloriam cedit.
De igne
Ignis vero visibilis quandam habet similitudinem cum igne Spiritus Sancti. Spiritus enim Sanctus in omnibus gratie filiis unus et idem est. Unde et Spiritus Sanctus dicitur spiritus Moysi, ut ibi, «Sumam de Spiritu tuo».
Secundus
Secundum autem diversas ignis naturas et varios effectus, similitudinem habet cum diversis. Ecce enim ignis materiam pascentem ipsum consumit, etsi sine beneficio materie subsistere non queat. Sic se habet insolens potestas, quia cum sine consilio stabiliri nequeat, destruit tamen consilium aliorum, tum ut magnus et prudens in oculis aliorum videatur qui potens est, tum ut suam assequatur voluntatem. Indignatur enim aliorum consiliis regi, qui alios regit.
Tertius
Ignis item solatium et augmentum letitie presentibus affert, nisi in immensum excrescat. Si enim nimis multiplicatus in immensum excrescat, horrorem potius inducit quam letitiam. Sic et ipsa letitia, quamdiu debitos limites non excedit, res est delectabilis. Si vero luxuriet in excessum tendens, insanie pretendit imaginem.
Quartus
Ignis item ex se fumum generat, sed eum lucis sue non constituit heredem. Sic sepe clari nobilitas sanguinis Thersitem degenerantem ex se producit.
Quid dicere opus est quod candela accensa lucet aliis, aliis utilis est, sed cum sui dispendio?
De scientia
Sic nonnunquam scientia, fideliter auditoribus impressa, ipsis non mediocrem usum affert, domino tamen proprio nullum allatura profectum, adeo ut dici possit,
* Non prosunt domino que prosunt omnibus artes. *
Sed quid? Non culpa est vini, sed culpa bibentis.
Sextus
Ignis item remedium prebet dolori quem ignis intulit adustio. Sic, cum verbis lesus est amor, verbis iterum reconciliandus est amor, adeo ut dici queat,
* Vulnus Achilleo que quondam fecerat hosti, **
* Vulneris auxilium Pelias hasta tulit. *
Nec mireris, si verba igni contulerim, nonne enim verba animum accendunt et urunt.
Adde predictis, quia ex silicibus ignis excuditur scintilla, sed evanescit nisi arida nutrimenta circumposita ignem suscipiant, ut sic fomite nutriatur flamma.
De doctoris correptione
Sic et opportuna correptio doctoris scintillam devotionis elicit ex corde etiam lapideo, sed citissima effugit, nisi lenis consolatio adhibita ignem devotionis suaviter nutriat. Utrum autem ignem in ipsis silicibus contineant abditi quidam nature sinus, an aer interclusus vi collisionum et silicis igniatur, discutere nolo. Quid tamen sentiat super hoc Virgilius docet in libro Georgicorum, ubi ait,
* Ut silicis venis abstrusum excluderet ignem. *
Videtur tamen potius quod ex violentia motus et collisione corporum igniatur aer.
De consumptione hominis
Ignis item virtutem habet uritivam et consumptivam, et materiam sibi subiectam, nisi inobediens sit materia, et virtuti ignis contradicens et reluctans, in favillam et cinerem redigit. Quid vultum avertis, lector?
* Mutato nomine, de te **
* Fabula narratur. *
Audi ergo fabulam non fabulam. Nescis, ha! nescis, ignis in sinu tuo est. Calor qui tecum oritur te consumit paulatim et paulatim. Mors multos premittit nuntios, adventum domine nuntiantes. Mors corpus tuum in pulverem rediget, corpus tuum vermium esca erit. In turribus celo minantibus palatium construxisti, sed esto. Sic fiet, ut a turribus in foveam deiiciaris. Purpura commutabitur in cilicium, coopertorium martricibus vel cisimis decoratum, in cespitem mutabitur.
Propter virtutem ignis uritivam et sensibilem lesionem quam corporibus infert, accidit ut in igne non nutriantur animalia, sicut in aliis elementis. Putant tamen nonnulli salamandram non solum flammas igneas ex se emittere, sed in igne deliciose commorari. Certum autem esse putant, quia cingula seu cinctoria ex pelle huius animalis artificiose parata puriora et decentiora fiant in ignem missa. Huiusmodi autem corrigiis quidam sermocinatores, nummorum venatores, simplicitatem multorum eludunt, asserentes aliquem sanctum usum esse cingulo quod in medium proferunt. Et ut fides dictis ipsorum adhibeatur, in presentia assistentium cingulum in ignem mittunt. Quo sine omni lesione extracto ab igne, turba nimis credula, oborto imbre lacrimarum, in gratiarum actiones vocem exaltat. Et sic voti compotes efficiuntur seductores, pecunia multo sudore adquisita onerati. Dicit tamen Cassiodorus quod salamandra est animal subtile ac parvum, lumbricis associum, flavo colore vestitum. Constringitur etiam, ut dicit, tanto frigore ut flammis ardentibus temperetur. Ut autem docet Isidorus ipsa non solum non uritur, sed etiam extinguit incendium. Hec si arbori irrepserit, omnia poma veneno inficit, et eos qui ederint occidit. Que, si etiam in puteum cadat, vis veneni potantes interficit.
De potente iracundo
Dum autem de salamandra tracto, constituo pre oculis cordis mei potentem igneis flammis iracundie accensum, verba ignea nimis acerbe proferentem, adeo ut delicias reputet in ira iugiter versari. Sed nonne huius salamandre corpus ignem sentiet gehennalem? Ha, miser! totus ignitus es, totus igneus es; iam ignis iste perambulus est cruciatuum ignis gehennalis. Numquid totiens iracundie cor inflammantis ignescit incendiis, ut consuetudinis subsidio leviora tibi videantur ignis infernalis incendia? Quid? Consuetudo ista acriores reddet cruciatus ignis gehennalis.
De gratia Spiritus Sancti
Quid de luce solaris fulgoris disseram, cum lux ipsa vitrum penetrare videatur? Sic et gratia Spiritus Sancti cor illustrat radiis presentie sue?
De vita hominis
Quid luce preclara visu pulchrius? Quid vita hominis iocundius homini? Extinguitur autem de facili candele accense lux. Sic et citissime vita humana fugit. Sepe luce extincta fetor quidam aerem inficit, sic et anima de corporis ergastulo recedente, fetorem sine mora generat cadaver.
Item de gratia
Vidi sepius luce extincta candele, Vulcano tamen adherente licinio, iterum leni flatu lucem rediisse. Sic et gratia, peccatis hominis exigentibus, eidem subtracta, leni flatu Spiritus Sancti lux gratie cor accendentis revertitur. Anima etiam que a corporis contubernio recedit, in futuro ad ipsum redibit.
De superbia
Volens nolens dictis adiicio, quia sicut sub favilla latet ignis, sic nonnunquam sub habitu humilitatis nutritur superbia. Pro dolor! sub habitu Christi libentissime latet infelix elatio. Pro dolor! sub habitu seculari quiescit humilitas, et sub habitu claustralium tumet fastus superbie.
De luce et animo humano
Quis autem est qui non deprehenderit sepius lumen solaris radii tremulum effici, cum ad humorem perveniens,
* Omnia pervolitat late loca, iamque sub auras **
* Erigitur, summique ferit laquearia tecti? * 
Sicut igitur, aqua tremulo sub lumine splendente, ludere videtur errans et circumvolitans lux, sic animus in diversas partes distractus, certam stabilitatis sedem reperire non potest, cum variarum perturbationum imagine eluditur.
Capitulum XVIII. De aere
Usus aeris tam necessarius est sustentationi vite nostre, ut sine eius beneficio nec respirare valeamus. Est autem aer superior, qui a poetis Iupiter dicitur; est et inferior, quem Iunonem dixerunt. Unde finxerunt solum Mercurium tantam gratiam noverce sue esse consecutum, ut eius uberibus lactaretur. In hoc autem figuratum est, vocem per Mercurium designatam beneficio aeris inferioris attrahi. Dicitur enim Mercurius quasi mentis currus.
De vento
Ventus autem, ut dicit Aristoteles in Topicis, est motus aeris. Nolo autem discutere utrum venti ex refluxionibus maris proveniant, an ex nubium perturbatione, cum dicat Scriptura, «Qui posuit ventos in thesauris suis». Sed hoc sciendum, quod superior aer huiusmodi caret perturbationibus, iuxta illud Lucani: 
* Pacem summa tenent. *
Unde philosophi cineres supra cacumen Olympi, montis eminentissimi, posuerunt, et in eis figuras litterarum protraxerunt, et revoluto anni circulo reversi ordinem litterarum non perturbatum repererunt. Aer igitur persepe in multis sui qualitatibus similitudinem habet cum animo. 
De aere et animo humano
Sicut enim aer nunc arridens letam pretendit faciem cum nubes abeunt in vellera, nunc aeris facies obnubilati variis perturbationibus perturbatur, ita et animus humanus nunc gaudiis serenatur, nunc doloris passionibus exponitur. Sicut autem ventus suis agitatur turbinibus, ita et animus procellis suis. Possunt et per ventos mundane persecutiones designari.
De vento et persecutionibus
Sicut enim unus ventus succedens alii vendicat sibi dominium in aere, ita fortune insidie sibi invicem mutuo succedunt.
De gallo et prelato
Gallus autem ecclesie superpositus caput suum vento flanti opponit, in quo instruuntur prelati, quia viriliter pro domo Domini, quam regendam susceperunt, stare debent, et tyrannorum insidiis et alienatoribus bonorum patrimonii Crucifixi resistere.
Vides sepius aerem prius obscurum et obnubilatum radiis solaribus irradiari, sic et animus prius vitiis deformatus, radiis solis iustitie serenatur.
Ventorum etiam raucum murmur et terror tonitruorum potentiam loquuntur Creatoris, et ad devotionem mentes prius perterritas perducunt. Nonne etiam fetorem exterminant flatus ventorum? Sic sic persecutiones devotionem nutriunt in animo, secundum quod beatus Gregorius ait, «Tribulatio adiutrix est virtutum». Certe nimis obnoxii essent desidie filii Ade, immo nimis otiis torpentibus subiicerentur, nisi tribulationibus variis excitarentur.
Quod necessaria sit tribulatio
Tribulationes itaque peccata que fetent in conspectu Altissimi exterminant, et otiis mentem effeminantibus novercantur. Vis scire quam necessarie sint nobis tribulationes? Audi sententiam Iob. Ubi enim habemus, «Militia est vita hominis super terram», habet alia translatio, «Temptatio vita hominis est super terram».
Capitulum XIX. Quod nullus locus sit vacuus, vel diu vacuus
Nullum locum esse vacuum philosophorum quorundam fuit traditio, sed quod nullus diu sit vacuus, si tamen aliquis vacuus, certis potest doceri experimentis. Hinc est enim quod ventosa seu situla, in qua reponitur arida stirparum materia igne accensa sanguinem allicit, quia aere incluso in situla ignis edacitate consumpto, ne relinquatur locus vacuus, adest sanguis. Sic et cor tumidum et impatiens diu non potest carere rixis et iurgiis.
De iracundo
Consumpta igitur levi ira qua cor aliquantisper accensum fuit, subintrat cor inquietum maior indignatio. Vel per ignem nutritum fomento aridorum nutrimentorum designari potest devotio, qua extincta sanguis delectationis illicite, cor subintrat. Per sanguinem enim delectatio peccati intelligitur, ut ibi, «Sanguis sanguinem tetigit».
Ad propositum etiam facit experimentum etiam vulgo notum. Humore impleatur urceus habens fundum multis foraminibus distinctum et orificium superius. Quamdiu os superius pollice tenentis vas obturabitur, non exibit per foramina inferiora humor in vase contentus, sed si amoveatur pollex, exibit humor. Aer enim subintrans exire cogit humorem. Sic et homo plenus rimarum, qui vas futile est, non effundit quod in mente concepit quamdiu circumstantiam apponit labiis suis. Hac vero amota, effundit quicquid in animo concepit.
Qui etiam vinum furtim educunt per calamorum plurium coniunctorum confederationem, etiam ad locum valde remotum, fidem ei quod in medium proposuimus faciunt. Instrumentum igitur concavum ex arundinibus contentum ori dolii superponitur, ultimam vero partem fur ori admovens aerem intra arundineum instrumentum contentum extrahit. Recedente ergo aere incluso, necessarium est aliquid loco ipsius subintrare. Sicque humor in dolio contentus extrahitur, quia subintrat partes ab aere derelictas. Fur iste typum gerit illius qui, blanda quadam et adulatrice verborum utens forma, a corde alterius secretum elicit, ut sic pelliciat.
Quoniam igitur nullum locum esse vacuum verisimile est, videtur aer poris carere. Si enim poros haberet, quid esset in poris illis? Numquid aer? Sed si poris caret, quomodo lux solis aeris partes subintrat?
Dum autem de aere loquor, reduco ad memoriam ventorum conflictum obviis impetibus sibi concurrentium. Videsne quonammodo hec mundi pars inferior vicissitudini variarum perturbationum exposita sit? Nonne item elementa coloris spoliatione et transpositione partium et forme substantialis nove adventu in se reciprocantur? Pacem autem, ut dixi, summa tenent, cum aer iste nobis familiaris diversis subiaceat et alterationibus et conflictibus. Sic et corda humana sollicitudinibus rerum infimarum, terrestrium scilicet, obnoxia, immo deservientia, conflictum curarum cor urentium sentiunt. Corda vero quiete dulcedini contemplationis devote indulgentia pacis, etsi nondum perfecte, tranquillitate potiuntur. Turbetur igitur Martha cura plurima; profecto Maria optimam partem elegit, que non auferetur ab ea. Absit tamen ut Marthe consortes esse se estiment qui turpi questui invigilant. Hi namque infelicem partem elegerunt, sed Martha felicem, Maria vero felicissimam.
Capitulum XX. De voce
Dum autem de aere aliqua congero, pauca de voce dicere libet. Etsi enim vocem non credam esse aerem, tamen sine aeris beneficio nec proferri potest nec audiri. Vox itaque a multis sine sui dispendio auditur, adeo ut quadam nature munificentia usum sui multorum cuilibet sine invidia aut diminutione concedat. Unde et verbum Patris toti mundo sufficit, totum se ecclesie toti concessit, commune solatium, communis salus. Verbum Patris sapientia est. Sapientia autem thesaurus nobilis est, quia sine sui detrimento omnibus se offert, omnibus sufficit. Vox item affectus animi exponit, adeo ut littera quedam esse videatur voluntatis interioris. Adde quod vox viva efficacius imprimit mentibus auditorum sententiarum characterem quam mortui apices. Nescio enim quid latentis energie, id est interioris operationis, habet in se viva vox. Vox etiam, cum iam proferri desiit, interius tamen in anima auditoris adhuc loqui videtur. Verba item sunt sagitte acute, ex intimis cordis sanguinem quendam devotionis elicientes. Verba namque penetrant usque ad penitiores partes animi, adeo ut nunc aculeo doloris animus pungatur, nunc imagines letitie letus sibi depingat. Numquid enim frustra in virga Mercurii quedam pars esse vivificans, quedam esse mortifera, fingitur? Nonne enim in manibus lingue mors et vita? O dolor! O dedecus! O res exemplo perniciosa! Multi sunt qui in modum apis mel habent in ore, sed in tergo aculeum. Scorpio facie blanditur, sed cauda pungit.
De echo
Multi etiam quadam sciendi curiositate solliciti sunt ad inquirendum quid sit echo. Echo igitur nihil aliud est quam quedam resultatio aeris informati repercussione vocis prolate. Aer igitur repercussus, et rediens propter obstaculum in quo stat cursus aeris, ultime vocis sonum ad audientiam provehit, Per echo autem designantur quidam nimis proni ad loquendum, immo extrema locutione uti desiderant isti nobiles triumphatores.
Ironia
O quam male abutuntur illa Salomonis auctoritate, que legitur in Ecclesiaste, «Melior est finis orationis quam principium». Nec sine causa a poetis dictum est, echo amore Narcissi accensam esse. Per Narcissum enim inanis designatur gloria, que umbra sui ipsius fallitur. Vanitate enim sui ipsius decipitur inanis gloria, dum se ipsam nimis miratur et nimis commendat. In aquis autem resultat imago Narcissi, qua accenditur sui ipsius nimis vehemens amator; quia dum in rebus transitoriis pompam sui umbratilem admiratur obstupescens gloria, nimio sui amore infeliciter ignescit. Tandem in florem mutatur, quia evanescit mundana gloria, et ipsum nomen solum superest. Ubi est gloria Cesarum? Ubi Cleopatre voluptatibus exquisitissimis et adinventionibus superfluis dedite delicie singulares? Ubi plume Sardanapali, adeo remissioris vite illecebris expositi, ut sub habitu muliebri feminam mentiens, nisi quia totus effeminatus erat, pensa puellis distribueret? Pro dolor! sexus sui dignitatis immemor, Tiresiare desideravit. Mas erat beneficio nature, sed in feminam optavit turpiter degenerare. Ubi Orphei nature hostis miserrime voluptates, qui usus veneree voluptatis in teneros transferens mares, ausus est etatis breve ver et primos carpere flores? Ubi Lacene species, per quam nobile Ilion subversum est? Ubi illa sanguinis nobilitas, non ab Adam dignata originem sumere, sed cygnum generis sui laudans principium? Ubi Macedonis Pellei trophea inclita, successos suos semper feliciter urgentis? Ubi Nabugodonosor, illa imperiosa et erecta cervix, qui postea ut bos fenum comedit? Quid? de Mario omnia passo, (Lucanus)
* Que peior fortuna potest, atque omnibus uso, **
* Que melior? *
Quid opus est de Nerone interponere, qui in seipso experiri voluit quicquid monstruosa libido excogitare ausa est?
Sed ad propositum tempus est remeare, ut de voce predictis aliqua abiiciamus. Quam sublimis igitur sit vocis dignitas, quanta utilitas, patet, si consideres grammaticum, dialecticum, rethorem, musicum, vocis usum sibi vendicare, licet variis de causis. Quam dulce autem sit melos, quam concors vocum harmonia, ad quantam excitet, immo perducat, animos letitiam vocum consonantia, vix verbis exprimi potest. Chromaticum tamen genus cantilene pre diatonico et enharmonico, mentes non solum compellit ad letitiam, sed viriles animos fere effeminat. Unde et propter sui voluptuariam delectationem, ab usu sancte ecclesie, relegari debet. Nonnulla de chameleonte, quia animal est aerium, scripto commendare nos monet ratio tractatus suscepti de aere instituendi.
Capitulum XXI. De chameleonte
Solinus. Chameleon plurimus abundat in Asia, animal quadrupes, facie quasi lacerte, nisi crura recta et longiora ventri iungerentur; prolixa cauda, eademque in vertiginem torta. Ungues hamati subtili aduncitate. Incessus piger, et fere idem qui testudinum motus. Corpus asperum, cutem qualem in cocodrillis deprehendimus. Subducti oculi, et recessu concavo introrsum recepti, quos nunquam nictatione obnuit visus. Denique non circulatis pupillis, sed obtutu rigidi orbis intentat. Hiatus eius eternus, ac sine ullius usus ministerio; quippe cum neque cibum capiat, neque potu alatur, nec alimento alio quam haustu aeris vivat. Color varius et in momenta mutabilis, ita ut cuicunque rei se coniunxerit, concolor ei fiat. Colores duo sunt quos fingere non valet, rubeus et candidus; ceteros facile mentitur. Corpus pene sine carne, vitalia sine liene, nec nisi in corculo pauxillum sanguinis deprehenditur. Latet hyeme, producitur vere. Impetibilis est coraci, a quo cum interfectus est, victorem suum perimit interemptus. Nam si vel modicum ales ex eo ederit, illico moritur. Sed corax habet presidium ad medelam natura manum porrigente. Nam cum afflictum se intelligit, fronde laurea recuperat sanitatem.
Chameleon tibi designet adulatorem, qui cum pluribus se conformet, innocentibus tamen et iustis se non conformat. Albedo innocentiam, rubor ignem caritatis designat. Si autem vitium istud te infecerit, esto corax, ut ad laurum sapientie recurras.
Capitulum XXII. De campana
Campana predicatoris representat officium. Unde in quibusdam locis baptizatur campana, ad designandum quod nulli licet predicare nisi baptizato. Si vero aliquo casu, immo infortunio, campana ruens hominem perimat, spinis intus replebitur, quasi in signum penitentie. Septennio autem revoluto, iterum pristino officio, ut scilicet pulsetur, accommodabitur. Campana autem maxima si pulsetur, filo circumdata etiam tenui, findetur. In hoc instruimur quia minimum quid obesse solet predicanti; immo vero si laqueo minimo secularium negotiorum implicetur predicator, aut prorsus perit eius utile studiosum negotium, aut minuitur.
De predicatore
Sicut autem campana a terra remota in aere pendet, sic et predicatoris intentio suspensa esse debet a terrenis, adeo ut dicere possit de iure, «Suspendium elegit anima mea». Sicut autem lignum campane adheret, sic et fide passionis insigniri debent predicatores, immo constantie stabilitate firmari. Funis autem ligno apte et firmiter connecti et associari debet, ut possit campana pulsari. Quid enim prodest scientia doctoris, nisi quandoque detur aliis et copia et facultas illius.
Ratio vero quare campana circumligata filo tenuissimo frangatur pulsata, hec est. Campana siquidem solidum corpus est et porosum. Cum ergo feritur interius, alliditur aer, qui exire deberet per poros, ut sonum audientibus representaret. Sed cum ibi invenit obstaculum, immoratur in poris ipsius, et ex sua propria allisione frangit campanam. Preterea, si campana superius rotundum foramen habeat, non ideo minus resonat, cum aer allisus libere et quasi rotunde et integre possit exire. Si vero campana sit fissa, non resonat, quia aer colligitur in fissura, et confunditur. Clarior item censetur sonus campane suspense iuxta aquarum fluenta. Sic et predicatio commendabilior est que super aquas gratie fundatur.
Capitulum XXIII. De avibus
Quoniam autem aves ornatus aeris dicuntur, de avibus aliqua in medium proponemus. Notandum ergo inprimis quod quidam rebus servandis prefecti moleste ferunt aliorum consortium. Quos eleganter notat Cassiodorus, hac verborum utens forma: «Aves gregatim volant, que innoxia voluntate mitescunt. Canori turdi amant sui generis densitatem, strepentes sturni compares sequuntur indesinenter exercitus. Murmurantes palumbi proprias diligunt cohortes, et quicquid ad simplicem pertinet vitam adunationis gratiam non refutat. Contra, animosi accipitres, aquile venatrices, et supra omnes alites acute intuentes, volatus solitarios concupiscunt, quia rapaces insidie innoxia conventicula non requirunt. Ambiunt enim aliquid soli agere, qui predam cum altero non desiderant invenire».
De natura aquile
Aquila igitur ovis suis propter sui calorem lapides interponit frigidissimos, ut frigiditatis remedio calor ova non dissipet.
De circumspectione verborum
Sic et verba nostra si ex inconsulto calore primitus prolata sint, postmodum quadam temperantia discretionis moderari debemus, ut finis locutionis conciliet gratiam quam perturbasse visus est sermo initialis. Aquila item alta petens predam conspicit in imis usui suo idoneam. Sic et nos arcanas rerum sublimitates perscrutantes, etiam in terrenis et infimis rebus aliquid eligere debemus, quod in utilitatem auditorum retorqueamus. Posset et hoc etiam divitibus adaptari, qui in fastigiis dignitatum constituti, etiam in rebus exilibus captiose predam vel exiguam venantur.
Tertia natura aquile
Aquila etiam pullos suos radiis solaris fulgoris exponit, ut illos qui irreverberata luminum acie iubar solare sustinent, educet et sibi reservet tanquam avite nobilitatis imitatores. Eos vero quos natura potenti efficacia acuminis visus destituisse visa est, nido proturbat mater quasi degeneres et contemnit. Natura autem provida recompensare volens eis tante detrimentum iacture alimenta eis ministrat.
Adaptatio
Sic sic viros contemplativos in lucis eterne gloriam oculos considerationis et devotionis figentes, commendat divine benignitatis miseratio. Sed nec etiam aliis prorsus munificentie sue subtrahit usum, providens unicuique prout res desiderat.
Similitudo
Philosophia etiam, que aquile nomine designari potest, tam propter aciem luminum, quam propter multas sui proprietates commendatione dignas, eos reputat contemptibiles, qui in arduas rerum subtilitates mentis oculos dirigere nequeunt. Illos vero suos esse gloriatur, qui rerum arcana subtili penetrant intuitu.
Quarta
O quam sedula diligentia pullos suos aquila provocat ad volandum, cum naturalis vigor facultatem ipsis prestat aera remigio alarum secandi. Postea aerii soli immensitatem illis relinquit, tanquam fundum paterne hereditatis.
Adaptatio
Sic et prelati subditos suos amica et frequenti exhortatione commonere debent, ut studiis spiritualis militie hilariter indulgeant, ut coheredes Christi fiant.
Quinta
Refert etiam Gamaliel, quod dum aquila sagittariorum reformidat insidias, pullos suos asportat in sublime tergo suo insidentes, ut si forte teli mittendi celeritas matrem assequatur, pulli serventur illesi materni corporis beneficio, clipei fungentis officio.
Adaptatio
Discant hinc utinam tam parentes naturales quam spirituales quanta vigilantia filii educandi sint.
Sexta
Vulgo item notum est aquilam iam incommoda senectutis sentientem renovare etatem suam beneficio caloris aerii tam plumas quam pennas exurentis. Quid quod rostri curvitatem, tam adunci ut escas sumere nequeat, ad petram elidit, immo comminuit et conterit, ut usibus cibariorum incorporandorum aptius et magis idoneum rostrum ei conferat nature munifice provida benignitas?
Adaptatio
Sic sic quantum in nobis est veterem hominem nos decet exuere, ut novitate gratie innovemur. Huiusmodi tamen innovatio ad petram, hoc est cum stabilitate animi, fieri debet, quia soli perseveranti datur corona. Nec item fieri potest huiusmodi renovatio, nisi per petram iustitie, que est Christus.
Septima
Oportet etiam nos arduum iter virtutum aggredi, sicut aquila desiderans renovari, in sublime fertur adeo ut hominum aspectui se prorsus subtrahat.
De lascivo aspectu
O quam nociva est oculorum curiositas! O quotiens mors subintrat per fenestras oculorum! O quam perniciosa sunt detrahentium susurria, quam vitanda turpium obscena colloquia! «Corrumpunt enim bonos mores colloquia prava». O quotiens lilium, densissima veprium turba coronatum, aculeis spinarum perforatur! Quo se vertet lilium istud? Undique insidiis spinarum expositum est. Impetus aure tenuis non sine detrimento nitoris fulgentissimi lilium vel exiliter impellit.
Octava
Sed ad aquilam revertamur. Aquila ieiunium diuturnum multa cibi sumpti quantitate recompensat.
Adaptatio
Cui nonnulli assimilantur qui longa ieiunia esculentorum lautiorum deliciosa redimunt varietate. Beatus autem Hieronimus huiusmodi non approbat ieiunia, nec nos approbamus. Mediocri igitur sive parca ciborum sustentatione unius diei relevetur ieiunium, ita quod etiam a vitiis ieiunetur.
Nona
Ferunt etiam ad imperiosum aquile clangentis clamorem retardari impetum celeritatis motus volantis cuiusque alterius avis.
Adaptatio
In quo instruimur tam edictis Cesarum quam indictis pontificum obtemperandum esse.
De Phryge et Aquario
Raptus vero Phrygii adolescentis aquile ascribitur, propter celeritatem raptus. Quanquam secundum astrologie fabulosam traditiunculam, aquila signum sit sidereum Aquario oppositum. Cum igitur oritur aquila, occidit Aquarius. Secundum veritatem autem astronomie, Leo signum est oppositum Aquario, iuxta illud Lucani:
* Nec plus leo tollitur urna. * 
Quoniam vero Aquarius signum est pluviale, fingitur quod Phryx pincerna est Iovis, per quem aer intelligitur. Ales vero iste de quo inpresentiarum agimus, dicitur esse armiger Iovis, quia aquila tonitrui non reformidat horrorem. Secundum historialem vero intelligentiam, aquila signum fuit Iovis regis Cretensis. Romani vero urbi sue formam prebuere leoninam, pro signis vero aquilas gestaverunt; leo enim regio fastu bestias premit, aquila inter aves dominium sortitur. Ferunt etiam nonnulli aquilam vexillo primipilarii Iovis insedisse, eo die quo patrem suum Saturnum regem inclitum devicit. Propter obsequium igitur quod aquila exhibuisse fertur Iovi, putant ipsum armigeri Iovis nuncupationem sortitam esse. Nonnulli etiam aquilas Romulo comparuisse in fundatione urbis perhibent, sed utrum vultures vocent aquilas ipsi viderint. Constat secundum annales vultures apparuisse Romulo in fundatione civitatis sue. 
Scito etiam quia quod dicitur aquila Iovi fulmen ministrasse, ad historie consistentiam referendum est. Iovi enim congressuro cum Saturno apparuit aquila, et exercitum eius secuta est. Qui eventus auguribus Iovis victorie dedisse visus est auspicium. Certam igitur nanciscens spem vincendi, Iupiter, in exercitum Saturni fulminans, hostes in fugam convertit et patrem confecit. Quibusdam placet, hoc ad immensitatem caloris, quo abundat hec avis, referendum esse. 
Decima
Ferunt item mortiferam pecudum luem cessare si aquila cadaveris unici refecta fuerit esu. Hanc namque indemnitati, loci quem inhabitat prospicere autumant.
Adaptatio
O utinam sisteret quorundam avaritia votis potita! Sed, pro dolor! crescit in immensum, stare nescia.
Undecima
Virtutem autem corrosivam habere perhibentur penne aquile adeo ut si huiuscemodi pennas colimbis aut sagittis aptaveris alarum officio fungentes, et colimbos hos aut sagittas cum missilibus aliarum volucrum pennis munitis sociaveris, penne emulatrices nature aquile corrodunt alias pennas et consumunt. Quid? victricis avis ornatus se fuisse contendunt, et dominium inter aves de iure vendicare sibi aquilas penne earum evincere velle videntur.
Adaptatio
Sic sic potentum satellites dominia inter minores usurpant impudenter, et naturam Ops enim terra dicitur, quam mus inhabitat. Opici muris imitantur ex parte.
Capitulum XXIV. De accipitre suspenso
Quam verum sit autem illud philosophi, necesse est ut multos timeat qui a multis timetur, narratiuncula subdenda docebit. In Britannia igitur maiore rex quidam, venationi aerie indulgens, accipitris cuiusdam generosi pernicem volatum, conatus strenuos, agiles flexus, et felices successus admiratus est. Sed ecce aquile quedam repentinis insidiis in modum turbinis impetuosi accipitrem persecuta est. Qui fugam arripiens septa caularum latitandi gratia inter oviculas providus elegit. Aquila autem terre se commendans, ovile sepius exterius circumivit, attemptans utrum aliquo casu voti sui compos effici posset. Tandem caput intra cratem ex viminibus contextam intrudens violenter, preda fit accipitris, caput aquile unguibus acriter arripientis. Admittunt igitur equos certatim tam milites quam adolescentes nobiles, quam satellites regii, variis studiis, quidam ut accipitri subsidium conferant, quidam ut exitum rei contemplentur. Et ecce in tanto cetu letus oritur clamor, et accipitrem aquile victorem summa dignum commendatione protestantur. Rex vero solus dolens regiam avem ignobiliter tractari, accipitrem proditionis arguit, censens eum reum lese maiestatis, eo quod dominum suum interemisset; et, ut genti sue timorem incuteret, accipitrem suspendi iussit. Ad hoc enim precipue tendunt potentes ut timeantur, ut vel sic timorem quo alios timent velare queant.
Capitulum XXV. De accipitre
Inter varias accipitris proprietates unam precipue admiror, quam scripto commendare mihi minime molestum erit. In brumali igitur tempore, dum gelu cuncta constringi videntur, sibi volens accipiter prospicere, perdicem, vel anatem, aut avem quam sors votis eius obtemperans obtulerit, tota nocte pedibus armatis unguibus tenet inclusam, ut sic frigoris evadat incommoditatem. Postquam vero dies sequens beneficio solis ascendentis incaluerit, avem officio suo functam avolare permittit, quasi reddens eam libertati pro timore servitii nocturni. Eam vero persequi non dignatur, memor nobilitatis proprie, etsi etiam ipsi occurrat meticulosa prede seu venationi sue indulgenti. Quidam tamen non claris nobilitatis eius titulis hoc ascribunt, dicentes accipitrem nosse avem illam nocturno timore adeo macilentam esse affectam, ut delicias aviditati appetitus accipitris desideratas ministrare non queat. Hoc ipsum alii generositatis insigne esse perhibent, aut nature nobilis pietatem munificam seu piam munificentiam, docentis, non solum miseris esse subveniendum, sed et exiguum dignum esse remuneratione servitium.
Adaptatio
Hinc etiam addiscere possumus quantum iis quibus beneficia conferre cepimus, in urgentis articulo necessitatis vel parcere debemus.
Alia adaptatio
Docemur etiam in dictis, quoniam sepe nocte adversitatis nonnulli turpibus vacant questibus, quibus abrenuntiant postmodum illucescente prosperitatis die. Accipiter autem a capiendo nomen accepit, sicut nomen austurconis ab australi plaga contraxit que Austria dicitur.
Capitulum XXVI. De falcone
Falconi etiam mense magnatum delicias suas debere se fatentur sicut et accipitri. Sed cum accipiter in primo impetu conatus sui aut voti compos efficiatur, aut desiderio destituatur, falco successos suos urgens predam insequitur strenuissime. Multis igitur flexibus falcatis miles aerius letus indulget, unde et nomen falconis sortitus est. Vel, ut aliis videtur, a falce nomen contraxit, propter impetum ictus quo fugientem deiicit. Secundum Isidorum dicitur falco eo quod curvis digitis sit. Girofalcones a giro dicti sunt, eo quod in girum et circuitus multos tempus expendunt. Tam expeditis autem motibus, tam pernicibus agilitatis flexibus, predam insequuntur, ut Virgilius in Eneide, 
* Troiaque nunc, pueri Troianum dicitur agmen, *
et est ibi duplex themesis. Troiana agmina, que vulgo torneamenta dicuntur, que a puerulis hastiledia, ad differentiam hastiludiorum, dici solent, que Alexander tertius detestabiles nundinas vocat, ab exercitio falconum militari initium sumpsisse videantur. 

Tanta autem virtute nunc gruem, nunc ardeam, nunc ciconiam perturbat falco, ut Aiacem inter oviculas ensem Hectoreum vibrare credas, salvo eo quod Aiax penitentia ductus dicto mucrone seipsum miserabiliter transverberavit. Nunquam oves tantum hostem habuerunt, sed et nunquam tantum mortis sue habuerunt ultorem. Mira res. Falco unica circulatione collum girat circulariter, pectore immoto, adeo ut oculi ipsius duo centum Argi luminibus, ratione usus cuiusdam naturalis discretionis, videantur ex equo respondere, prede que post tergum est providus invigilat, et insidias si que imminent vitare satagit. Hinc ergo probitatis nobis est exemplar, hinc providentie monitor.
Capitulum XXVII. De commendabili fraude falconis aquilam seducentis in ultionem mortis sui comparis
Si tantum res que in nullius vel paucorum notitiam deveniunt scripto commendarem, vix fidem relatiunculis meis lector adhiberet. Si nota dumtaxat prosequerer, subsannatione digna censerentur. Ea igitur varietate opus istud distinxi, ut nunc notorum appositio fidem ceteris promereri queat, nunc minus notorum relatio in mente lectoris attentionem generet. Falcones igitur gemini, nidificationi aerie instinctu legis nature indulgentes, in regione qua nidificaverunt dominium inter aves ceteras vendicasse visi sunt. Tandem aquila in illam se transtulit regionem, indignationis regie non immemor, repentinum potestatis usurpans privilegium. Orta igitur invidia inter aquilam et falcones dictos, aquila, pro regie dignitatis arbitrio, falcones expellendos esse aut sponte cessuros censuit. Illis vero sedem propriam retinendi fiduciam ministravit innate probitatis strenuitas, indignantibus se tueri longevi temporis prescriptione. Huic virtus roboris cum audacia pectoris animosi victoriam spondere ausa est, illos animavit ex fideli consortio securitas procedens cum agilitate discreta. Ipsis enim pariter aera secantibus aquila intercepta nonnunquam crebris sed et continuis vexabatur insultibus acerrimis, sed et quandoque perturbabatur. Ad conflictus igitur fere cotidianos istarum avium tanquam ad insigne spectaculum consueverunt indigene oculos convertere, et labores susceptos spectandi gratia intermittere. Si vero aliquis casus emergens falcones dissociasset ad horam, tempore desiderato utens aquila, falconem interceptum persequi et infestare variisque propulsibus affligere consuevit, usque dum alterius adventus intercepto subsidium gratum conferret, aut fuge celeritas arrepte ei remedium preberet. Tandem alterum, solatio comparis sui destitutum, pro dolor! interceptum aquila victrix interemit. Nec latuit superstitem rei eventus, sed dolorem alto in corde reposuit. Regionem itaque notam exul gemebundus dereliquit, in remotas se transferens partes. Foramen igitur in ligneo ponte notavit, tante quantitatis ut pervium esset corpori ipsius, aliquantisper autem maius corpus non admitteret. Leniter postea descensibus quibusdam quasi introductoriis, et rudis sui ipsius discipulus et magister, e vicini aeris partibus se demittens, nunc intra dicti foraminis angustias sese recipere, nunc per ipsum foramen in partes inferiores descendere consuevit. Hanc lectionem cotidie pluries repetens, descensus solitos iteravit. Demum de sublimi pernicibus descensibus audacissime, relegato procul timore, officium consuetum exercens, foramen iam notum adiit celeriter, iam bene a consuetudine, que in multis optima magistra est, instructus. Temporis tandem nanciscens opportunitatem, aquilam insequitur acerrime, et pectore audaci prepes eam fere perturbat. Que indignans illum persequitur; sed ille fuge se tuetur patrocinio. Sed ecce subito iterum aquilam impetit, et acrioribus solito eam infestat insultibus. Avis igitur regia indignanti pectore acerrime persequitur falconem, cui pernicis volatus remedium confert subsidium. Sepius igitur attemptato congressu, tandem post multas fugas simulatas veram fugam inire cogitur sepedictus falco. Impetu namque fulmineo arctat eum aquila nimis in iram precipitem provocata, et vix artis note beneficio tantum evadit prepes fugitivus discrimen. Ad familiare igitur receptaculum se transfert falco noster, et timens et sperans, tam odio plenus quam amore, nunquam sui comparis immemor; quem Iovis armiger impetuose persequitur, iam iam prendenti similis. Sed raptor Phrygis, optatis carens successibus, ad angustias foraminis supradicti pontis precipiti conatu impetus proprii tam elusus quam elisus ruit confractus in partes, adeo ut credere queas pontem hostis falconis sui sentientem adventum opem suo prepeti contulisse. Eventus autem quem iam scripto commendavi testes sunt invictissimi cives Rotomagenses, quibus falco generosus, regie victor avis, certum visus est presagium dedisse Francorum insidias evadendi potenter.
Adaptatio
Addiscamus hinc defunctis fidem esse servandam, et amoris insigne in superstitibus superesse debere.
De amore
Et, ut a parvis ad magna transeam, ubi locorum vel unicum par amoris reperitur? Ubi sunt Tydei et Polynicis fides et amoris indissolubile vinculum? Mortui sunt Pylades et Orestes, nec in successoribus hereditario iure fides amoris successit. Quando vel ubi Nisum et Euryalum reperiemus, aut Patroclum et Achillem? Quis amorem David et Ionathe cum lacrimis non recolat? Quis in amore Petri et Pauli fide constantiaque non glorietur?
Capitulum XXVIII. De girofalcone
Etiam iis qui parum in naturis rerum instructi sunt notum est girofalconem cum cohorte multarum aucarum silvestrium de transmarinis adventare partibus, et cum aure diu expectate salubri opportunitate transfretare. Qualibet vero nocte girofalco, nunc civis pacifici legibus obnoxii, nunc hostis seu predonis exlegis consuetudinem imitantis, unam aucarum eligit, quam pro pellende frigiditatis causa inter ungues detinet, cui die sequenti parcit, aliam arripiens usibus suis idoneam, ut famis appetitui satisfaciat.
Adaptatio
Sic sic quidam sunt inter Ade filios nunc usum pietatis pretendentes, nunc questui temporalis emolumenti avidissime ne dicam turpiter inhiantes. Sciendum est etiam falcones renes habere debiles, sed pectore robusto gloriantur. Hinc est quod propensiori diligentia quam cetere rapaces aves a bene instructis falconariis portantur, licet minus deliciosis escis contenti sint. 
Adaptatio
Sic sic quidam subditi leniter et benigne in multis tractari desiderant, etsi lautitiam cibariorum non querant.
Capitulum XXIX. De accipitre et niso
Avium carnibus vescentium hec est natura, ut masculus compari pullos teneros foventi in nido cibos horis certis afferat et ministret. Accipiter vero et nisus masculi multo minoris sunt virtutis comparibus suis, sed et ad ipsas appropinquare reformidantes, carnes afferunt suis comparibus, pipando adventum suum protestantes, et escas allatas linquentes. Matres ergo aviculas suas dulcibus alis increpantes, cibos a masculis allatos recipiunt, maritis ipsis perniciter fugam arripientibus.
Adaptatio
Sic sic subveniendum esse infirmioribus aves ipse docent, nec non et predicatores stipendiis propriis non esse militaturos nos instruit natura volucrum. Providentia etiam tercelli et nisi digna est admiratione. Locum enim certum eligunt in quo aves captas deplumant singulis diebus, quamdiu ovis compares incubant, et multa diligentia carnes mundant et decenter preparant antequam eas aliis ministrent.
Adaptatio
In hoc instruimur beneficia aliis conferenda sincero danda esse affectu, et locum cum debita opportunitate requirendum esse. Felices etiam sunt qui locum honeste religionis eligunt, in quo carnes suas mundificent.
Capitulum XXX. De falconibus leporariis
Dum varias volucrum nature dotes ad memoriam revoco, occurrit menti mee quoddam intuentium deliciosum spectaculum. Leporem enim insequuntur falcones fugientem, quem multitudine ictuum continuorum attonitum et obstupefactum adeo reddunt, ut fuge immemor quo se vertat ignorat. Retinetur igitur vagitu dolorem contestans, cocorum manibus reservandus. Quid quod fugam ineuntes volucres rapaces, a magistris illius professionis edocte, Lurcire, est avide cibos consumere. lurcisca revocantur? 
O dedecus! filii Ade nulla exhortatione, nulla doctrina, quandoque a suo errore revocantur.
Capitulum XXXI. De gripibus
Cassiodorus. Gripes aurum iugiter leguntur effodere, atque huius metalli inspectione gaudere. Quibus quoniam non est ambitus lucri, cupiditatis crimine non dicuntur accendi, scilicet quia omnis actus in qualitate propositi est, et non est vituperandum quod nulla fuerit voluntate lascivum.
Capitulum XXXII. De niso et mustela
Nisum quendam humi residentem mustela clandestinis insidiis arripuit, que dum exitio capitis illius immineret, ille uno pede non segniter apprehendens eam, arctissime eam constrinxit. Sed cum illa tam agilitatis beneficio quam artis fraudulente subtilitate victoriam esset consecutura, nisus multo nisu eam reluctantem ad fluvium propinquum detulit, volitanti nunc similis, nunc trahenti, nunc salienti. Ipsam ergo totiens subtus aquas mersit, quod eam prorsus submersit. Nec profuit inductrici fraus innata, nec ut iuris est ei patrocinatus est dolus.
Adaptatio moralis
Hinc addiscant dolosi fraudem conceptam nonnunquam proposito suo destitui. Non enim
* Semper feriet quodcunque minabitur arcus. *
Capitulum XXXIII. Quomodo mutari possunt aves generose
Etiam vulgo notum est aves generosas mutari in casis ex virgis compactis. Sunt autem quedam que vix etiam operosa diligentia veteres plumas exuunt. Qui ergo in huiusmodi arte, seu curialitate, comiter instructi sunt, hoc utuntur artificio. Serpens in frumento tractu temporis longo decoquitur, dehinc frumentum dictum galline datur in esum. Hac vescitur avis mutanda, et plumis renovatis renovatur et ipsa, maioremque gratiam forme decentis nobilitas in oculis intuentium promeretur.
Capitulum XXXIV. De phenice
Solinus. Apud Arabes nascitur phenix avis, aquilis par magnitudine, capite honorato in conum plumis extantibus, cristatis faucibus, circa colla fulgore aureo, postera parte purpureus, nisi quia in caude roseis pennis ceruleus interscribitur nitor. Probatum est quingentis et quadraginta eum durare annis. Rogos suos struit cinnamis quos prope Practeam concinnat in Solis urbem strue altaribus superposita.
Capitulum XXXV. Item de phenice
Phenix post multa annorum curricula struem parat ex variis aromatibus et speciminibus seu speciebus, in quam in modum rogi accensa se de sublimi descendens proiicit. Deliciosi igitur busti constructor totus in pulverem consumi videtur. Nec mora, quin quadam arcana lege nature, reparetur avis. Renovatur sic phenix. Virbius alter, et cum ipsa perpetuitate contendere videtur.
De resurrectione
Fidem ergo facit resurrectioni natura phenicis, quamquam et in virtutum aromatibus renovari nos oportere sic instruamur.
Ovidius in libro Metamorphoseos.
* Una est que reparat seque ipsa reseminat ales, **
Assyrii Phenica vocant, non fruge, nec herbis, **
Sed thuris lacrymis et succo vivit amomi. **
Hec, ubi quinque sue complevit secula vite, ** 
Ilicis in ramis, tremuleque cacumine palme, **
Unguibus et puro nidum sibi construit ore. ** 
Quo simul ac casias, et nardi lenis aristas, **
Quassaque cum fulva substravit cinnama myrrha, **
Se super imponit; finitque in odoribus evum. **
Inde ferunt, totidem qui vivere debeat annos, **
Corpore de patrio parvum Phenica renasci. *
Claudianus de phenice.
* Oceani summo circumfluus equore lucus **
Trans Indos Eurumque viret, qui primus anhelis **
Sollicitatur equis, vicinaque verbera sentit **
Humida roranti resonant cum limina cursu. ** 
Unde rubet ventura dies, longeque coruscis **
Nox afflata rotis refugo pallescit amictu. **
Hec fortunatus nimium Titanius ales **
Regna colit, solisque plaga defensus iniqua. **
Possidet intactas egris animalibus horas, **
Seva nec humani patitur contagia mundi. **
Par volucer superis; stellas qui vividus equat **
Durando, membrisque terit redeuntibus evum. **
Non epulis saturare famem, non fontibus ullis **
Assuetus prohibere sitim; sed purior illum **
Solis fervor alit, ventosaque pabula libat **
Tethyos, innocui carpens alimenta vaporis. **
Arcanum radiant oculi iubar; igneus ora **
Cingit honos; rutilo cognatum vertice sidus **
Attollit cristatus apex, tenebrasque serena **
Luce secat; Tyrio pinguntur crura veneno. **
Ante volant Zephyros penne, quas cerulus ambit **
Flore color, sparsoque super ditescit in auro. **
Hic neque concepto fetu, nec semine surgit; **
Sed pater est prolesque sibi, nulloque creante **
Emeritos artus fecunda monte reformat, **
Et petit alternam totidem per funera vitam. **
Namque ubi mille vias longinqua retorserit estas, **
Torruerint hyemes, totiens ver cursibus actum **
Quas tulit autumnus, dederit cultoribus umbras. **
Tum multis gravior tandem submergitur annis, **
Lustrorum numero victus. **
Iam breve decrescit lumen, languetque senili **
Segnis stella gelu. **
Iam solite medios ale transcurrere nimbos **
Vix ima tolluntur humo, tum conscius evi **
Defuncti, reducitque parans exordia forme, **
Arentes trepidis de collibus eligit herbas. **
Et tumulum texens pretiosa fronde sabeum **
Componit, bustumque sibi partumque futurum. **
Hic sedet, et solem blando clangore salutat **
Debilior, miscetque preces, ac supplice cantu **
Prestatura novas vires incendia poscit. **
Nam sponte crematur, **
Ut redeat, gaudetque mori, festinus in ortum. **
Fervet odoratus tedis celestibus agger, **
Consumitque senem. **
Continuo dispersa vigor per membra volatus **
Estuat, et venis redivivus sanguis inundat. **
Victuri cineres nullo cogente moveri **
Incipiunt, plumaque rudem vestire favillam. **
Qui fuerat genitor, natus tunc prosilit idem, **
Succeditque novus; gemine confinia vite **
Exiguo medius discrimine separat ignis. *
Capitulum XXXVI. De psittaco
Psittacus, qui vulgo dicitur papagabio, id est, principalis seu nobilis gabio, eoas inhabitat oras. Unde Ovidius:
* Psittacus, eois ales mihi missus ab oris. *
Vel interpretatur mirabilis gabio. Pape enim admirantis est. Sed numquid venit interiectio in compositionem? Ferunt etiam multam psittacorum cohortem in montibus Gelbe nidificationi indulgere, eo quod super ipsos nec ros nec pluvia descendit. Quod ad petitionem David factum esse perhibetur. Constat enim in montibus dictis interfectos esse Saulem et Ionatham, super quo eventu nimis contristatus David oravit ut super ipsos nec ros descenderet nec pluvia. Cito enim quod psittacus in fata cedit, cute ipsius multum aquis madefacta. Ad locum igitur dictum se dictam ob causam transfert, siccitatis alumnus. Forma corporis aliquantisper falconem vel hobelum representat, sed plumis intentissimi viroris decoratur. Pectore rotundo et rostro adunco munitur, tante virtutis, ut cum in cavea recluditur, effectus etiam domesticus, ex virgis ferreis domuncula eius contexatur. Duris enim ictibus et corrosioni rostri non possent resistere virge lignee. Linguam habet spissam, et formationi soni vocis humane idoneam. Mire calliditatis est, et in excitando risu preferendus histrionibus. Tante etiam adulationis est, ut hominem osculari sibi notum frequenter velit cum domesticus est. Admoto autem speculo instar Narcissi propria deluditur imagine, et nunc letanti similis nunc dolenti, gestus amantis pretendens, coitum appetere videtur. Ingenium autem habet ad fraudis inventa pronissimum, ut subiicienda docebit relatiuncula.
Capitulum XXXVII. Item de psittaco
Erat igitur in Britannia Maiore miles psittacum habens magne generositatis, quem tenerrime diligebat. Peregre autem proficiscens miles, circa montes Gelbe psittacum vidit, et sui quem domi habebat recordatus inquit, «Psittacus noster cavea inclusus te salutat, tibi consimilis». Quam salutationem audiens avis, morienti similis corruit. Indoluit miles, fraude deceptus avicule, et itinere peregrinationis completo domum revertens, visa retulit. Militis vero psittacus diligenter relationi domini sui aurem adhibuit, et dolorem simulans e pertica cui insidebat morienti similis cecidit. Miratur tota domus familia, super casu repentino ingemiscens. Iubet dominus autem sub divo reponi, ut salubri aura frueretur, que temporis nanciscens opportunitatem evolat perniciter haud reversura. Ingemuit dominus, et se delusam esse tota domus conqueritur. Reducunt ad memoriam multiplex solatium quod eis psittacus conferre consueverat, et avi montane tante fraudis repertrici sepius imprecantur.
Instructio moralis
Erubescere debet rationale animal eo quod totiens a rebus rationis expertibus seducitur. Docet autem eventus iam scripto commendatus, non semper gestibus exterioribus fidem esse adhibendam. Vultus namque, etsi quandoque speculum seu certus videatur esse mentis nuntius, nonnunquam proditor esse solet.
Capitulum XXXVIII. Item de psittaco
Solinus. «Sola India mittit avem psittacum, colore viridem, torque puniceo. Cuius rostri tanta duritia est, ut cum e sublimi precipitat in saxum, nisu se oris excipiat, et quodam quasi fundamento utatur extraordinarie firmitatis. Caput vero tam valens, ut si quando ad discendum plagis sit admonendus, nam studet ut quod homines adloquatur, ferrea clavicula sit verberandus. Dum in pullo est, atque adeo intra alterum etatis sue annum, que monstrata sunt et citius discit et retinet tenacius. Paulo senior et obliviosus est, et indocilis. Inter nobiles et ignobiles discretionem facit numerus digitorum. Qui prestant, quinos in pedes habent digitos, ceteri ternos. Lingua lata, multoque latior quam ceteris avibus, unde perficitur ut articulata verba penitus eloquatur».
Capitulum XXXIX. De pavone
Pavo decentium insigni colorum varietate picturatus quedam deliciosa videtur esse nature ostentatio, ingenii sui vires aspectibusque humanis ostentare volentis.
Quare pavo dicatur Iunonius ales
Dicitur autem Iunonius ales, quia inferiori tantum aeri per Iunonem designato, volatus eius obnoxius est. Poete etiam mysterium veritatis obvolvebant figmento fabulosarum relationum, intelligentibus loquentes.
De Mercurio et Argo
Finxerunt igitur Argum habuisse caput cinctum  centum luminibus, ideoque ei a Iunone datam esse custodiam Io pellicis sue. Mercurius autem fistule sue dulcedine soporem oculis inducens, caput ipsius precidit. Oculi vero eius in cauda pavonis locati sunt, unde et Iunonius ales dicitur.
Adaptatio 
Per Argum igitur designatur quicunque filius huius seculi, pollens scientia seculari, que stultitia est apud Deum. Unde et fortuna ei res suas custodiendas committit. Dicitur autem fortuna Iuno, quasi iuvans novos. Novus autem dicitur quilibet subito ditatus, aut repentino eventu in dignitatis apicem sublimatus.
Unde Hildebertus:
* Virgo seni, generosa novo, prelarga tenaci, **
Iungitur impar ei sanguine, gente, manu. *
Martialis item inquit, sermonem dirigens ad senem de amicis:
Orbus es, et locuples, et Bruto consule natus, **
Esse tibi veras credis amicitias? **
Sunt vere; sed quas iuvenis, quas pauper habebas; **
Qui novus est, mortem diligit ille tuam. *
Sed dum quis secularis scientie totum se dedit exercitio, eloquentia que sine sapientia multum nocet, intellectum, per caput designatum cum usu discretionis ei aufert et adimit, ita quod oculi eius inani glorie dediti sunt. Per oculos intellige intentionem.
Una pavonis natura
Per pavonem igitur superbia designatur, cuius cauda inanis gloria est, ornatuum variorum ostentatrix pomposa. Sicut enim
* Laudatas ostendit avis Iunonia pennas, **
Si tacitus spectes, illa recondit opes. * 
Ovidius de Arte Amandi. Sic glorie venatrix elatio, popularis aure captans gratiam, suffragia ventose plebis ostentationibus suis venatur laudis avara.
Adaptatio
O quot sunt quorum oculi, considerationes scilicet sive intentiones, in cauda pavonis collocati sunt, quia actionum suarum finem constituunt inanem gloriam.
Alia adaptatio
Sicut autem vox pavonis horrida est, ita cum superborum imperia superciliosa eduntur, superbe intonant. Pavo item suspenso gressu et furtivo utitur, sic et superbia vix vestigia pedum solo imprimere dignatur.
Tertia adaptatio
Licet autem pennis decoris sit insignitus decenter, in articulo tamen etiam urgentis necessitatis non effugit alarum remigio insidias insequentium.
Instructio moralis
Sic nec superbia in altum volat, sed cum aliquando volare videtur, ad terram cito relabitur, vel invita. Sicut enim ascendit humilitas, sic et superbie est descendere.
Quarta
Ova comparis sue Iunonius ales consumit, dummodo detur ei facultas accedendi ad ipsa. 
Adaptatio
Sic et superbia rerum etiam familiarium consumptrix est. Vidi etiam potentes indesinenter filiis propriis insidias machinari, pena tamen in parentes cum ingenti discrimine reversa est. 
Quinta
Quid quod pavo prolem non dignatur agnoscere, antequam eam insigni criste titulo decoratam conspexerit?
Adaptatio
Sic nec superbia aliquem commendat, vel ad gratie sue favorem conciliat, priusquam in ipso certa elationis indicia reperiat. Qui etiam ob forme preconia et nature munifice preclaras dotes insolescunt, quia
* Fastus inest pulchris sequiturque superbia formam, * 
Iunonii alites ab iis qui sales proferunt dicuntur. Unde et quidam cynicus reprehensor ait:
* Qui legit in claustro paucos habet ille sodales, **
Et tamen hos paucos dat ei Iunonius ales. *
Sexta natura
Cum vero legibus nature obsecundantes procreande sobolis gratia coire volunt pavones, instinctu nature motus ipsorum regentis, cursibus retrogradis sibi obviant caudis erectis.
Adaptatio
Sic sic superbia portentuosa in adinventionibus suis voluntati proprie satisfaciens, legem communem sequi dedignatur.
Septima natura
Caro item pavonis diu putrefactioni reluctatur, et digestioni inobedientissima est.
Adaptatio
Sic et superbia iugo obedientie sese subponere dedignatur.
Questio physici
Inter eos autem qui bene instructi sunt in physica questionis est utrum pavo ponderosus sit et levis, et utrum magis ponderosus quam levis. Cum enim frigide et sicce complexionis sit, gravia in eo dominari elementa verisimile est. Sed cum avis sit, videtur quod levia elementa in ipsa predominentur. Ut enim dicit Ysaac, ex superioribus superficiebus levium elementorum predominantium in earum compositione facte sunt aves. Dicunt nonnulli illud Ysaac ratione spirituum et plumarum dictum esse. Aliis placet respectu aliorum animalium hoc dictum esse. Superficies enim levium predominantur in avibus respectu natatilium et ambulabilium et reptilium. Nam in ambulabilibus media levium dominantur. Ultima levium in reptilibus. Et ita preabundant levia elementa in omnibus, secundum magis et minus. Preterea, si pavo ponderosus est et levis, videtur quod naturaliter tendat sursum et naturaliter deorsum. Dicit tamen Aristoteles quod nihil habet duos motus contrarios.
Quod quidem accidit ex diminutione spirituum
Nonne autem pavo implumis eandem etsi minus intensam levitatem habet quam habuit vestitus plumis? Superbia quidem in se ponderosa est, quia descendere ipsius est. Levis tamen est quoad quid, quia inconstans. Ascendere nonnunquam nititur, sed deciduo volatu instar pavonis ad ima labitur.
Capitulum XL. Item de pavone
Admirationem autem parit oculis intuentium varietas colorum quibus pavonem nobilitavit natura. Sed sciendum quod in pavone regnat melancholia. Ex hoc autem quod avis est dominantur in eo suprema levium, et ita in pavone dominantur ignee partes et terrestres. Ascendit igitur ignis ad partes leves, scilicet pennas, ita quod in pennis suum sortitur ignis effectum. Ex nigro siquidem colore qui naturaliter est terrestrium partium, et ex rubeo qui est ignearum, fit color medius, scilicet viridis. Ubi autem predominantur terrestres, fit niger color, quod quidem accidit in medio penne, ratione terrestrium tendentium ad centrum. Ubi vero predominantur partes ignee, fit color rubeus, et ille circumfusus est, ratione ignearum partium sese circumferentium. Venetus color fit ex albo et nigro, et ita ex aquosis et terrestribus predominantibus. Et in istis coloribus, scilicet veneto et viridi, quia medii sunt, multum delectantur sensus humani. Omnes enim sensus delectantur in mediis, et contristantur in extremis, preter odoratum.
Capitulum XLI. De vulture
Cassiodorus. Vultur, cui vita est cadaver alienum, tante magnitudinis corpus, nec exiguis alitibus probatur infestus. Sed magis accipitrem vitas plumigerum avium persequentem, alis cedit, ore dilaniat, totoque suo pondere periclitantibus nititur subvenire. Et homines hominibus parcere nequeunt. Hinc addisce parcendum esse humilibus, superbis resistendum.
Capitulum XLII. De phasiano
Phasianus ab insula que Phasis dicta est nomen habet. Unde Martialis cocus,
* Si Libye volucres, aut si mihi Phasidos essent, **
Acciperes; at nunc accipe Hec cors, huius cortis, curia est rustici. cortis aves. *
Una natura phasiani
Carnes eius in prima specie sunt delicate et deliciose. Masculi certo tempore pares eligunt, et illo duntaxat tempore quo commiscentur simul habitant masculi cum suis comparibus. Alio enim tempore per totum annum seorsum habitant galline, seorsum galli.
Instructio moralis
O si usum phasianorum in hac parte imitarentur mulieres nostri temporis, que cotidianis gaudent nuptiis! Sed, pro dolor! malunt imitari columbas quam palumbes.
Alia proprietas
Nec adeo tempestive ornat natura rubricatis barbis gallos phasidos, nec munit calcaribus, ut gallos domesticos.
Adaptatio
Quia molles non ita virilitati et strenuitati addicti sunt, ut ii qui viriles animos in forti pectore gestant. Tractu vero temporis supplet defectum pretaxatum munificentia nature in gallis phasidos. Eos vero sic seducunt aucupes.
Qualiter capiuntur phasiani
Operiunt se panno habente phasianum depictum artificiose, et ad phasianum seducendum seductores accedunt. Qui imagine avis picte provocatus ad certamen, irruit in aucupem retrocedentem sponte. Audacter igitur illum insequitur et infestat phasianus quandoque accedentem quandoque recedentem, usque dum rete expandat super avem capiendam socius aucupis in insidiis latitans. Preda igitur nobilis mensam ditat, et temeritate propria delusa temerarios ausus arguendos esse docet.
Capitulum XLIII. De perdice
Perdix ova perdit, et clamorem patris pulli eius agnoscunt. Sic et perversa consuetudo nonnunquam ab usu infelicium operum desistit, sed cum excitatur que prius erat sopita, usus illiciti ad ipsam revertuntur. In hac etiam ave libido flagitiosa reperitur. Insurgunt enim in se masculi, et certamen ineunt, sed victum victor ignominiose commaculat. Unde etsi pectus cum superiori regione esui delicias ministret, natura iniurias suas ulcisci videtur in partes inferiores, que sapore destituuntur delicioso.
Contra flagitium nature
Partes indecenter pollutas saporis gratia destituit sui ultrix natura, que deliciarum suarum prodiga, etiam hosti suo in superioribus partibus deliciosam saporis iocunditatem ministrat.
Capitulum XLIV. De perdice
Cassiodorus. Perdicibus mos est ova perdita per alterius matris damna sarcire, ut adoptione aliene sobolis incommoda sue orbitatis reparent. Sed mox ut nati ceperint fiduciam habere ambulandi, ad campos exeunt cum nutrice. Qui ut fuerint materna voce commoniti, ovorum suorum potius genitricem petunt, quamvis ab aliis furtivis fotibus educentur.
Capitulum XLV. Item de perdicibus
Solinus. Plerumque femine transvehunt partus, ut mares fallant, qui eos sepissime affligunt impatientius adulantes. Dimicatur circa connubium, victosque credunt feminarum vice venerem sustinere. Ipsas libido sic agitat, ut si ventus a masculis flaverit, fiant pregnantes odore. Tunc si quis hominum ubi incubant propinquabit, egresse matres venientibus sese sponte offerunt, et simulata debilitate vel pedum vel alarum, quasi statim capi possint, gressus fingunt tardiores. Hoc mendacio sollicitant obvios et eludunt, quoad provecti longius a nidis avocentur. Nec in pullis studium segnius ad cavendum. Cum visos se persentiscunt, resupinati glebulas pedibus attollunt, quarum obtentu tam callide proteguntur ut lateant deprehensi.
Capitulum XLVI. De grue
Grues in volatu litteram in aere depingere videntur, unde et ab ipsis nomen congrui exortum esse dicitur.
Unde Martialis :
* Turbabis versum, nec littera tota volabit, **
Unam perdideris si Palamedis avem. *
Gruem autem dicit avem Palamedis, quia ipse figuras in Greco idiomate adinvenit, et grammaticam in multis feliciter adauxit.
Quare dicatur avis Palamedis
Quoniam igitur in volatu decenti figuram grues efficere videntur, ideo Palamedis aves dicuntur. 
Commendabilis est consuetudo ista
Indemnitati item cohortis sue volentes prospicere, vigilem sibi preficiunt de nocte, qui lapidem in vola inclusum tenet, ut ad eius casum excitentur cetere grues, si forte quis adest tranquillitatis earum perturbator. Addiscat vel hinc custos gregis dominici quod in affectu mentis stabilitatis gratiam retinere debet, ut insidias propellat pervigil.
Adaptatio
Rigorem etiam postponere debet pro tempore, ut equitate observata, que stricto iuri preferenda est, subditos suos securos efficiat. «Vicissim», inquit Cassiodorus, «vigilant, communi se cautela custodiunt, ipse pastus est alternus. Sic honor nullus adimitur, dum omnia sub communione servantur». Quid quod avis ista legibus usuum humanorum in multis se de facili conformat, cum domestica efficitur.
Moralis instructio
Unico pedi stat innixa, reliquum sub plumis calefaciens. In quo docemur quod terram tangere debemus, ut nature satisfiat, affectum vero amoris divini a terrenis elongare. His etiam avibus, ut dicit Cassiodorus, volatus vicaria equalitate disponitur, ultima fit prima, et que primatum tenuit esse posterior non recusat. Utinam istud attendant qui ad dignitatum apicem promoventur, nec in abyssum doloris sese precipitent, licet ad vitam redeant privatam. Qui item se conqueritur esse postremum in choro, advertat quia secundum veritatem logicorum, qui extremus est uno respectu, primus est alio respectu. Nonne item is qui ultimus est in choro tanto vicinior est altari? Adde quod hi qui primi sunt in choro, extremi sunt in processione.
Capitulum XLVII. Item de grue
Solinus. Manifestum est in septentrionalem plagam hieme grues frequentissimas convolare. Nec piguerit meminisse quatenus expeditiones suas dirigant. Sub quodam militie eunt signo, et ne pergentibus ad destinata vis flatuum renitatur, arenas devorant, sublatisque lapillulis ad moderatam gravitatem saburrantur. Tunc contendunt in altissima, ut de excelsiori specula metentur quas petant terras. Fidens meatu preit catervas, volatus desidiam castigat, voceque cogit agmen. Ea ubi obraucata est, succedit alia. Pontum transiture angustias captant. Cum contra medium alveum adventasse se sciunt, scrupulorum sarcina pedes liberant. Ita naute prodiderunt, compluti sepe ex illo casu imbre saxatili. Arenas non prius revomunt quam secure sedis sue fuerint. Concors cura omnium pro fatigatis adeo, ut si que defecerint, congruant universe, lassatasque sustollant, usque dum vires otio recuperentur. Nec in terra cura segnior. Excubias nocte dividunt, ut exsomnis sit decima queque. Vigiles ponduscula digitis amplectuntur, que, si forte exciderint, somnum coarguant. Quod cavendum erit, clangore indicant. Etatem in illis prodit color; nigrescunt senectute.
Capitulum XLVIII. De ave que vulgo dicitur bernekke
Ex lignis abiegnis salo diuturno tempore madefactis originem sumit avis que vulgo dicitur bernekke. A superficie itaque ligni exit quedam viscositas humorosa, que tractu temporis lineamenta corporis avicule plumis vestite suscipit, ita quod a ligno dependere videtur avicula per rostrum. Hac quidam minus discreti etiam tempore ieiunii vescuntur, eo quod ex ovo non prodierit beneficio materne incubationis. Sed quid? Constat quod prius fuerint aves quam ova. Numquid ergo aves que ex ovis non eruperunt potius legem piscium quoad esum sequuntur, quam ille que ex sementina traductione orte sunt? Nonne item aves ex aquis originem sumpserunt, secundum celestis pagine doctrinam irrefragabilem? Unde et bernekke non nascuntur nisi ex lignis salo obnoxiis, aut ex arboribus consitis in marginibus riparum.
Capitulum XLIX. De cygno
Quanquam inter cygnum et olorem nonnullis videatur esse distinguendum, nonnunquam tamen indiscrete his utimur appellationibus. Olor ergo preco mortis instantis dulcissimo concentu adventum ipsius protestatur.
Quod et Bernardum Silvestrem non latuit dicentem:
* Et solus qui sentit olor discrimine quanto **
Vivitur, et spreto funere cantor obit. *
Adaptatio
Perfectorum autem statum representare videtur, qui diem obitus instare cernentes, Deo dulcissimas gratiarum actiones devoti persolvunt. Si vero videatur alicui, quod lamentationes funereas planctu representet,
Nasonem secundum nonnullos auctorem sue opinionis laudare poterit dicentem:
* Sic, ubi fata vocant, udis abiectus in herbis, **
Ad vada Meandri concinit albus olor. *
Visum est nonnullis quod olor cantu suo iacturam carminis epitaphii recompenset. Fallitur autem, fallitur, si tertiam Parcarum, que Atropos dicitur, dulcedine melodie sue ab officio suo revocare studeat. Non enim prece leniri, nec cantu demulceri, nec pretio vinci, poterit.
Adaptatio
Quid quod cygnus in etate tenella fusco colore vestitus esse videtur, qui postmodum in intentissimum candorem mutatur? Sic sic nonnulli caligine peccatorum prius obfuscari, postea, candoris innocentie veste spirituali decorantur. Sic et grues dum parvule sunt subrufi coloris plumis vestiuntur, sed postea partim aerium partim subcinericium colorem suscipiunt.
Capitulum L. De struthione
Struthio ova sua in sabulo aut arena linquens, diligentiam materne sollicitudinis ignorare videtur. Volatu brevi utitur, licet alis munita sit hec avis, volatui multo quantum est in iudicio visus satis idoneis.
Contra hypocritam
Representat autem hypocritam, qui licet contemplativi faciem pretendat, volatu tamen spirituali tanquam superstitiosus destituitur. Actiones clandestinas in arena sterili constituit, sed et publicas exponit ostentatui, laudis aliene venator improbus. Quid? Immo tanquam protervus exactor favorem popularis aure contendit ab inspectoribus extorquere, sed ingeniosus seductor seducitur turpiter. Alios circumvenit, sed a se miser circumvenitur Thraso pomposus. Quid quod ferri duritia a virtute struthionis digestiva superatur? Quid quod hypocrita corda etiam ferrea ad favorem sui conciliat? Nota quod mira est virtus radiorum visualium struthionis, qui visu solo ita fovet ova sua in arena recondita, ut ex illis egrediantur pulli in lucem. In hac quidem renotatur hypocrita, cuius omnia opera visui et inani glorie sunt obnoxia.
Capitulum LI. De philomena
* Dulcius in solitis a cantat philomena rubetis. *
De contemplativo
Sic et affectuosius dulcedini contemplationis vir contemplativus vacat in locis consuetis fructuosarum meditationum studio deputatis. Et ut poeticis alludamus figmentis, muta fuit quamdiu memor extitit iniuriarum Terei, sed postea in avem mutata avibus in melodie dulci varietate preponenda censetur.
Unde Martialis:
* et que **
Muta puella fuit, garrula fertur avis. *
Sic sic a laudibus divinis obmutescit rancorem fraterni odii quis nutriens in corde, sed postmodum tranquillitati vite contemplative deditus, hilariter os in laudes divinas aperit. Quid quod noctes tota ducit insomnes, dum delicioso garritui pervigil indulget? Nonne iam vitam claustralium pre oculis cordis constituis, noctes cum diebus in laudem divinam expendentium? Loca multo frigori obnoxia, dum amoris vacat illecebris, avicula ista reformidat, que si interim aliquo casu visitat, modulationibus dulcissimis operam non impendit. Est igitur in Cambria fluvius notissimus, in cuius ripa Britannie maiori viciniore avis ista cantat. Si vero ultra ripam dictam se transferat, a cantu prorsus desistit.
Sed o dedecus! quid meruit nobilis volucrum precentrix, instar Hippolyti Theside, equis diripi? Miles enim quidam nimis zelotes philomenam quatuor equis distrahi precepit, eo quod secundum ipsius assertionem animum uxoris sue nimis demulcens, eam ad illiciti amoris compulisset illecebras. Sed quid? O zelotypia excandescens, et in sevitiam tyrannidis transiens! Nonne unicus equus proterve improbitati voluntatis tue in aviculam, sed et innocentem, sed et gratie singulorum reconciliatricem, posset suffecisse? Sed quid? Animum excecatum ruere cogit in preceps impetus habenis moderaminis non coercitus, et sibi male blandiens commentatrix mendax est voluntas inhonesta.
Capitulum LIII. De hirundine
Minturniens hirundo cruore Terei respersa, fuge pristine non immemor, pernicibus utitur alis. Inter volandum modicis vescitur predis, culicum et muscarum et apecularum infestatrix. 
Adaptatio
Sic et avaritia delectatur etiam minimarum rerum questu, et quandoque modici lucri sectatrix est. Adde quod compositio nidi hirundinei luto obnoxia est.
Adaptatio
Sic et in terrenis avari versatur intentio, et in limo profundi fixe sunt eiusdem cogitationes. Sunt autem hirundinum diverse varietates. Quedam enim domos inhabitantes in eis nidificant, quedam in fenestris vitreis nidos limo oblitos artificiose suspendunt, quedam in abruptis montium mansionem eligunt. Sed et variis secernuntur notis, et in quantitate nonnulla est discretio. Quid quod lapis multis utilitatibus deserviens in interioribus hirundinis latere perhibetur?
Adaptatio
Sic et avaritia thesauros recondit, et sibi perniciosa et aliis inutilis. Sicut autem stercus hirundineum oculos excecat, ut per Tobiam patet, sic et fetor avaritie rationis usum extinguit. 
Mirabitur quis me nomine hirundinis avaritiam designare, cum dicat Ezechias, «Sicut pullus hirundinis sic clamabo, et meditabor ut columba». Sed sciendum quoniam iuxta diversas qualitates et usus varios, res aliqua nunc similitudinem gerit cum re commendabili, nunc cum re detestatione digna. Constat item quod in celesti pagina idem nomen nunc tetris litteris, scribitur, nunc aureis. Pullus ergo hirundinis avide clamat, sic et penitens affectuose clamare debet ad Dominum. Pullus item hirundinis ieiunus clamat, refici desiderans, et mens sobria vacare debet orationibus.
Alia predictarum proprietatum explanatio
Adde etiam quod pullus hirundinis de nocte clamat. Sic et penitens nocturno tempore orare debet. Sicut autem hirundo in ipso volatu cibo utitur, sic et contemplativus in ipsa contemplatione, qua pennis virtutum ad superna ascendit, cibo spirituali, scilicet suavitate conscientie, delectatur. Sicut item hirundo lapidem pretiosum in interioribus sui partibus gestat, sic et contemplativus gemmis virtutum interius decoratur, quamquam et per lapidem pretiosum specialiter virtus constantie queat designari. Inter cetera habere hirundines quiddam prescium inde noscitur, quod lapsura non petunt culmina, et aspernantur peritura quoquo modo tecta.
Capitulum LIII. De ficedula
Ficedula avis est que pretiosis et deliciosis fructibus vescitur, utpote ficubus et uvis. A ficu autem nomen sortita est hec avis.
Unde Martialis:
* Cum me ficus alat, cum pascar dulcibus uvis, **
Cur potius nomen non dedit uva mihi? *
Adaptatio
Sic et dulci spiritualique refectione recreari debet anima fidelis, reiectis iis que noxia sunt saluti ipsius.
Capitulum LIV. De butauro
Butaurus quasi bootaurus dicitur, eo quod mugitum tauri imitari videtur, rostrum defigens in terra paludinosa. Exclusos autem pullos statim mater sub ascellis collocat, ita quod unum sub una constituit, alterum sub altera. Rostra autem iuxta alarum extremitates corpori materno adherentes pulli producunt prominentia, aut beneficio doctrine matris aut instinctu nature. Incedit vero mater pullos sub alis fovens, et rostris natorum prominentibus, cibos dulciter materno affectu commendat.
Adaptatio
Sic et misericordia divina nos sub alarum . suarum protectione benigne fovet, et multiplici refectione cibat. Hinc addiscant prelati, quia et ipsi subditi sunt, subditos suos dulciter tractare, et revocent ad memoriam iudices quia et ipsi iudicem habent.
Capitulum LV. De ibice
Solinus. Ibis serpentum populatur ova, gratissimamque ex his escam nidis suis defert, sic rarescunt proventus fetuum noxiorum. Nec tamen aves iste tantum intra fines Egyptios prosunt. Nam quecunque Arabice paludes pennatorum anguium mittunt examina, quorum tam citum virus est, ut morsum ante mors quam dolor insequatur; sagacitate qua ad hoc valent aves excitate in procinctum eunt universe, et prius quam terminos patrios externum malum vastet, in aere occursant catervis pestilentibus; ibi agmen devorant universum. Quo merito sacre sunt, et illese pariunt. Nigras solum Pelusium mittit, reliqua pars candidas.
Capitulum LVI. De columba
Columbe proprietates Sacra Scriptura variis in locis latissime prosequitur. Unde et tanto brevius eas tangere libet, quanto diffusius ab aliis explicantur.
Prima natura
Columba siquidem gemitum habet pro cantu, sancte ecclesie vel etiam cuiuscunque fidelis anime typum gerens.
Adaptatio
In hac namque valle lacrimarum gemere debemus, ut ad locum exultationis veniamus.
Secunda
Non vescitur cadavere, sed purissimum granum eligit.
Adaptatio
Sic et sancta ecclesia grano illo vescitur de quo scriptum est, «Nisi granum frumenti cadens in terra mortuum fuerit, ipsum solum manet». Nec cadaveribus voluptatum fetentium sacrosancta allicitur ecclesia, sed reficitur deliciis spiritualibus.
Tertia
Felle carere dicitur; 
Adaptatio
sic et amaritudinis fraterni odii ignara est ecclesie caritas.
Quarta
In grege volat, unde per eam designatur grex fidelium in societate spirituali degentium,
Adaptatio
sicut per turtures nonnunquam solitarii designantur.
Quinta
Super aquarum fluenta residet, ut accipitris effugiat insidias.
Adaptatio
Sic et fidelis anima Sacra Scriptura quasi speculo utitur, ut tuta sit a circuitu hostis antiqui.
Sexta
Sicut etiam columba in foraminibus petre secure latitat,
Adaptatio
sic et anima piis meditationibus vacans in vulneribus Iesu Christi meditatur et quiescit.
Septima
Sicut item
* Accipitrem fugiens penna trepidante columba **
Audet ad humanos fessa venire sinus. *
(Adaptatio) 
Sic homo antiquum fugiens hostem, caput libertatis sue iugo servitutis subdere audet, (De converso) hominem sibi preponens homo, qui maior est mundo. Unde Hieronimus, «Quid facit in mundo qui maior est mundo?» 
(Octava) 
Comparatur nec non sancte ecclesie columba, propter fecunditatem et simplicitatem. 
(Adaptatio) 
Caret enim ecclesia duplicitate ruge fecunda sacramentorum et virtutum. 
(Obiectio) 
Sed quid est quod columbe felle carere perhibentur, cum inter se dira usque ad sanguinis effusionem ineant certamina? 
(Solutio quorundam) 
Placet nonnullis non mediocriter in naturis rerum instructis, fel per corpus ipsarum diffundi adeo ut caro ipsa amaritudine quadam respersa sit, aut certe delicioso sapore destituta. Dicuntur autem felle carere, eo quod cisti fellis careant.
Dicitur autem columba a coloris colli varietate decenti. Putant tamen aliqui nomen sumptum esse a cultu lumborum. Sic a palumbes dici volunt eo quod lumbis parcant.
Capitulum LVII. De strofilo
Solinus
Strofilos avis parvula est, que dum escas affectat, os cocodrilli paulatim scalpit, et sensim scalpurrigine blandiente aditum sibi usque in fauces facit, populatisque vitalibus erosa exit alvo. Sic et adulatio, fraus blanda, venenum dulce, plures seducit.
Capitulum LVIII. De aurifrisio
Aurifrisius, auram frigidam sequens, altero pede predonem representat, altero mitissimam avem mentitur. Habet namque unum pedem uncis armatum unguibus, reliquus vero natatui idoneus est. Hec igitur avis opus est nature aut ludentis, aut prodigiose, aut provide. Giro enim multiplici utitur in aere, nunc more ludentis, nunc more insidiantis, usque dum predam in aquis cernens, impetuose descendat, altero pede predam rapiens, reliquo arte natandi opem socio conferente.
Sicut itaque pede sustentatur corpus sic et proposito mens innititur.
Adaptatio
Unde et per pedem propositum mentis designatur. Aurifrisius igitur potentum aurifrigiatorum typum gerit, qui unum habent propositum, ut rapiant bona pauperum, sed et ipsorum intentio est vultu blando palliare fraudem suam. Cerne igitur oculis mentis aurifrigiatum potentem, quasi pedem natatui idoneum pretendere, sed et reliquum prede habilem abscondere, et aurifrisii duos cernes pedes.
Capitulum LIX. De turture
Etiam vulgo notum est turturem et amoris veri prerogativa nobilitari et castitatis titulis donari. Mortuo igitur compare suo, viroris aspernatur delicias. Quasi ergo unum par turturum sunt anima casta et hospes eius, corpus loquor. Cum itaque corpus mundo est mortuum, adeo ut idem habitus religionis suscepte protestetur, non interest anime curiositatibus mundane glorie capi seu delectari.
Capitulum LX. De passere
Passer avis est libidinosa, Unde et a patiendo nomen sortita est. Levis est, et vaga et astuta, et fructibus humani laboris nociva. Laqueos autem aucupis deprehendit gnara, et deprehensos evitat. 
Instructio 
Per hanc avem versipellis astutia designatur, que laqueos fraudis deprehendit. Dolus enim dolo eliditur, et clavus clavo retunditur. Aufert autem hec avicula columbe nidum suum fraude turpi, et astutia simplicitatem subplantare novit. Nonnunquam tamen in Sacra Scriptura nomen passeris aureis scribitur litteris, propter fecunditatem et agilitatem et commercium quoddam familiaritatis, quod cum hominibus contraxisse videtur. Sunt tamen tres species passerum. Quidam enim sunt domestici, quidam montani, quidam arundineta inhabitant. Morbo autem epilemtico frequenter hec avis vexatur. Sed etiam, quod vulgo notum est, commendare scripto non erubesco, dummodo lectoris informem mores quantum in me est. Cernens igitur passer aliquam domum arundinibus esse coopertam, ibidem nidificare cupit. Multa tandem adunata passerum cohorte, vel unum calamum extrahere molitur, ut propositum exequatur. Sic et castri gnarus obsessor vel unum eruere lapidem arietis ictu crebro studet. Uno namque educto facile cedet lapidum compages. Sic et infelix prelatus unitati subditorum moliens insidias, unius favorem sibi conciliare satagit, quo ab unitate fratrum subducto et sic seducto, residua multitudo vacillet. Sic sic tunicam Domini inconsutilem scindere presumunt quidam, militibus Pilati seviores. O utinam advertas quia titio in strue lignorum materiam igni prebentium accensus, lucis solatium cum aliis prestat, qui a comparibus separatus fumum ex se mittit.
Capitulum LXI. De corvo
Nigredo tante excellentie est inter alios colores, ut cum alii aliis se supervestiri coloribus permittant, niger color alium mutuari dedignetur.
De claustralibus nigro habitu decoratis
Hinc est quod viri religiosi quidam nigro utuntur habitu, ut per hoc designetur se ad secularem vitam reverti non posse, licet et nigredo penitentie sit designativa. Corvus ergo pre sui multa calliditate et propter quasdam alias sui proprietates, doctorem aliis prepositum in sancta ecclesia representat.
Prima corvi proprietas
Pullos enim suos non sustentat alimentis antequam in colore patrissent.
Adaptatio
Sic nec sancti viri subditorum suorum delectantur conversatione, priusquam mores ipsorum subditi imitentur.
Secunda
Certissimus item nuntius est corvus mutationis aeris, et alia crocitationis modulatione prophetat auram salubrem fore, alia tempestatem futuram predicit.
Adaptatio
Sic et doctor aliis utitur auctoritatibus, sed et alium assumit loquendi modum cum de gaudiis sermonem facit supracelestibus quam cum de penarum acerbitate gehennalium disputans horridum terrorem mentibus auditorum incutit.
Tertia
Turres item inhabitat, et ibidem nidificat corvus, docens ad superna erigendam esse cogitationum nostrarum intentionem.
Adaptatio
In turri item constantie nidificant quicunque sobolem spiritualem, usus loquor virtutum, in propositi honesti stabilitate firmiter locat. In arce etiam contemplationis pias fovere debemus meditationes, ut terrenis despectis ad superna suspiremus.
Propter multas autem sui proprietates nomen corvi tetris meretur scribi litteris.
Contra libidinem
Cadavere enim allicitur et eo vescitur, representans eos qui voluptatibus illicitis alliciuntur et pelliciuntur. Corvus autem emissus ab arca reverti noluit, significans eos qui a felici claustralium collegio exeuntes, ad inhonestos usus se transferunt.
Corvus etiam longevi temporis citissime domesticus efficitur, et silvestres corvos retinet invitos et seducit. Sic et grues domestice alias grues seducunt et capiunt. Ad corvum autem sermonem dirigens Martialis, ait:
* Corve, salutator, quare Nolo scripto commendare quid sit fellare, propter iuniores. fellator haberis ? **
Nam caput intravit mentula nulla tuum. *
Secundum iudicium maiorum, nature placuit institutis ut corvus a potu sese abstineat quamdiu ficus dulcedine sui fructus gloriatur. Unde Ovidius:
* At tibi dum lactens pendebit in arbore ficus, **
A nullo gellide fonte bibentur aque. *
Capitulum LXII. De cornice
Cornix etiam, pluvie presaga future, multo eam clamore prenuntiat. Undis etiam caput spargit velut occupet imbrem et instabili gressu metitur littora.
Capitulum LXIII. De ardea
Iovem consulere de statu aeris videtur ardea, cum volat sublimis, penne confisa natanti. Unde et ardea, quasi ardua dicitur.
Capitulum LXIV. De ciconia
Ciconia, que et crotalistria, rostris crepitantibus crotolans, horas diei distinguere perhibetur crepitatione sua.
Prima natura
In hieme autem latet in aquis, sed verno tempore Naiadum regna linquens, sub divo degit clementioris aure leta salutatrix.
Adaptatio
Sic et viri sancti singulis horis Deo quod suum est persolventes, in hieme huius vite latitant sub humili habitu, estatis future delicias expectantes.
Secunda
Ranarum et locustarum et serpentum hostis est,
Instructio
in quo instrueris ut vitiorum infestator sis Rostro alvum purgare dicitur.
Tertia 
Unde et natura usum instrumenti quod dicitur clistere docuisse credenda est. «Nihil est enim», ut ait Tullius, «quod aut ars primum aut natura postremum invenerit».
Natura vero nos in multis informat, ut in subiicienda continebitur relatiuncula. In Est enim indago piscium vivarium, ferarum, quamvis vulgus putet contrarium. indagine igitur magna, que vulgo vivarium dicitur, due nidificaverunt ciconie, super cratem quandam huic usui idoneam. 
Masculo autem absente certis ex causis, adulter cum ciconia expectante furtivos coitus super dictam cratem coire consueverat. Re autem peracta, adultero avolante, solebat adultera statim sese aquis immergere, ne a marito furtiva culpa deprehenderetur. Nec latuit res militem dominum illius fundi, qui et uxorem suam ad inspectionem furtivorum coituum adduxit frequentius. Tandem, evoluto aliquo temporis spatio, cum adultera ad consueta balnea se transferre speraret, invenit misera impedimentum a milite preparatum, rei exitum cum uxore et familia expectante. Gestus ergo multum dolentis pretendente ciconia, obstaculum quod immersioni eius erat impedimento amovisset militis uxor, si non domini inhibitio obstitisset. Sed quid moror? Maritus adultere, facti nescius, ad habitaculum suum remeans, virtute odoratus crimen deprehendit. Qui sociam, sed iam hostem, linquens, et multam ciconiarum adducens secum cohortem, adulteram deplumavit et dilaniavit. Qua dilaniata, altera comes marito associatur.
Capitulum LXV. Item de ciconia
Cassiodorus. Ciconia, letitiam verni temporis introducens, magnum pietatis tradit exemplum. Nam cum parentes eorum pennas senio coquente laxaverint, nec ad proprios cibos querendos idonei potuerint inveniri, plumis suis genitorum frigida membra refoventes, escis corpora lassa reficiunt, et, donec in pristinum vigorem ala grandeva redierit, pia vicissitudine iuvenes reddunt quod a parentibus parvuli susceperunt. Et ideo non immerito longa vita servantur, qui pietatis officia non relinquunt.
Ferunt quod dum ciconie collecto agmine in Asiam pergunt, cornices eas duces precedunt, et ipse quasi exercitus prosequuntur.
Capitulum LXVI. Item de ciconia
Solinus. Pithonoscomos est in Asia locus in campis patentibus, ubi primo adventus sui tempore ciconie advolant, et eam que ultima advenerit Id est, laniant. lancinant universe. 
Aves istas ferunt linguas non habere, verum sonum quod crepitant oris potius quam vocis esse. Eximia illis inest pietas. Etenim quantum temporis impenderint fetibus educandis, tantum et ipse a pullis suis invicem aluntur. Ita enim impense nidos fovent, ut incubitus assiduitate plumas exuant. Noceri eis omnibus quidem locis nefas ducunt.
Capitulum LXVII. De anate
De anate Martialis ait:
* Tota quidem ponatur anas; sed que pectore tantum **
Et cervice placet, cetera redde coco. *
Capitulum LXVIII. De alauda
Alauda a laude diei nomen sortita est. Nunquam ipsam ortus aurore etiam accelerantis fallit, sed in preconia diei letabunda exsurgit precentrix. In sublime volat, gyris proportionalibus ascendens, sed et auroram salutans, varietate dulci commendabile melos modulatur. Horis diei singulis fertur letis modulationibus preconia decantare. Et dum laudibus se totam dedit, nomen a laude iure sibi impositum protestatur.
Instructio moralis
Hec igitur avis desides arguit somnolentie, et contemplativorum studia ex parte representat. Nunquam impuris vescitur, nec in rebus inhonestis vir honestus delectatur. Galeata autem alauda, que a nonnullis Cirros idem est quod crinis. cirrita dicitur, ceteris alaudis preferenda est, in Systema secundum musicos est minutissima vocis particula. systematum argutis distinctionibus.
Hec est Scylla Nisi, que ideo patri suo dicitur furata esse aureum crinem, quia in diluculo, cuius quasi custos est alauda, subtractus est furto thesaurus Nisi. Ad litteram etiam ipsa furata est patri divitias suas, et optulit Minoi, a quo repudiata est. Commentatores dicunt eam ideo dici repudiatam a rege Cretensi, quia in Creta rara avis est alauda.
Capitulum LXIX. De pica
Pica loquax, garrule representatrix iactantie, in recompensationem brevitatis alarum, cauda longiore munitur, languido ipsarum motui subsidium conferente.
Adaptatio
Sic et iactantia successus fortuitos urgere non novit, nisi inanis gloria, per caudam designata, proposito ipsius adminiculum prestet.
Secunda
Nidum itaque sedula providentia cum duobus construit foraminibus, ut sine indemnitate pennarum caude per alterum exeat, reliquum ingressui eius deserviat.
Adaptatio
Sic et iactantia, ostentatrix pomposa, plura sibi constituit remedia subterfugiorum, ut, si in altero deprehendatur frivola eius loquacitas, reliquo errorem suum tueatur.
Commendabilis tamen est pica in hoc, quod curie vel Curia potentum, cors villanorum, unde supra. cortis in qua nidificat prospicit indemnitati, et insidias latitantium multo prodit clamore, adeo ut a proposito infelici territi nonnunquam revocentur. 
Sic et anser capitolinus insidias Senonum fertur prodidisse tam volatu quam multi clamoris indiciis. Sic et gabio, volucrum histrio, vespilionum latebras clamore valido detegit, sed quandoque dat penas, mucrone sagitte misse perforatus.
Capitulum LXX. De coturnicibus
Solinus. Estate depulsa cum coturnices, quas g-ortygias Greci vocant, maria tranant, impetus differunt, et metu spatii longioris vires suas nutriunt tarditate. Ubi terram presentiscunt, coeunt catervatim, deinde globate vehementius properant. Que festinatio plerumque exitium portat navigantibus. Accidit enim in noctibus ut vela incidant, et preponderatis sinibus alveos vergant. Austro nunquam exeunt, nam metuunt vim flatus tumidioris. Plurimum se aquilonibus credunt, ut corpora pinguiuscula, atque eo tarda, facilius provehat siccior et vehementior spiritus. g-Ortygometra dicitur que gregem ductitat. Eam terre approximantem accipiter speculatus rapit, ac propterea opera est universis, ut sollicitent ducem generis externi, per quem frustrentur prima discrimina. Cibos gratissimos habent semina venenorum, quam ob causam eas damnavere prudentium mense. Solum hoc animal preter hominem morbum patitur comitialem.
Salva pace Solini, passer vexatur eodem morbo.
Capitulum LXXI. De ansere
Anser vigilias noctis assiduitate clangoris testatur. Nullum autem animal ita odorem hominis sentit. Unde et clangore eius Gallorum ascensus in Capitolium deprehensus est.
Capitulum LXXII. De cuculo
De avaritia
Cuculus frequenti eiusdem soni inutili repetitione tediosus nugator avaritie typum gerit, proclamantis et dicentis, «Affer, affer». Vetus cantat canticum, quale cantant et hi qui veterem hominem nondum exuerunt. Ovis propriis non incubat, sed unicum ovum in nido fulice ponens, eiusdem ova sugit. Illa ergo ovum cuculi, eventus futuri ignara, sedula nutrix fovet, sed a cuculo excluso, et postmodum adulto, nutrix a nonnullis quandoque devorari perhibetur.
Item de avaris
Sic sic non sustinet avarus familiam propriam sustentare, sed et sibi opem pro tempore ferentes male remunerat. Sic etiam, sic, pro dolor! antiquus hostis suggestiones suas in corde humano quasi in nido relinquit, quas stultitia humane considerationis fovet et nutrit; sed cum he cogitationes in actum prodeunt, quasi ova in aves transeunt. Mentem itaque dictarum cogitationum miseram nutricem devorat vitium effectui mancipatum, dum abysso desperationis animus infelix absorbetur infeliciter.
Item de avaris
In estate volat cuculus et lascivit, sic et avaritia in prosperitate regnat et gloriatur. In hieme vero iacet quasi languens et deplumatus, bufoni similis. Sic et vitium avaritie, licet in adversitate languere videatur, venenum tamen malitie sue retinet in corde venenoso.
Cuculorum salive cicadas gignunt.
Capitulum LXXIII. De pellicano
Pellicanus avis est solitudinis, dicta sic eo quod pellis eius tractata canere videatur propter sui asperitatem. Pullos occidit Medee nimis expressa imitatrix. Nature virtus demum in ea expergiscitur, mater enim incipit esse affectu quam prolis interempte interitus matrem secundum consistentiam veritatis esse non sinit. Nature maiestatem offendisse visa est, cui satisfacere satagit natorum ultrix. Se ipsam veste plumarum exuit, dolore non modico affecta. Et que in natos ausa est nimis desevire, se ipsam acriter impetit. Rostro latus aperit, et se prodiga sanguinis proprii cruentat. Sanguine perfunduntur pulli, et sic reviviscunt.
De penitente
Natura in his hominem representat, qui per peccata sua opera bona mortificat; qui postmodum penitentia ductus, ornatum respuit vestium, et se ipsum crucians, gemitibus dolorem manifestat interiorem. Cor aperit in confessione, et fervore dilectionis opera priora que facta erant in caritate reviviscunt.
Capitulum LXXIV. Iterum de pellicano
Rerum nature varias admittunt morales interpretationes. Unde et de pellicano alio modo tractare libet quam tractaverimus, sed succincte. Diximus igitur per pellicanum designari penitentem, quod quidem maciei dicte avis competit.
Prima natura
Est enim avis ista macilenta;
Adaptatio
sic et penitens macerare debet corpus suum.
Secunda
Avis etiam ista solitaria est.
Adaptatio
Sic et penitens colloquia, sed et consortia, malorum vitare debet.
Tertia
Natura vero et consuetudines istius avis ad ipsum Christum referri solent.
Adaptatio
Occidit hec avis pullos suos, et precepti dati a Domino primis parentibus transgressio eos mortem incurrere fecit.
Quarta
Tota etiam posteritas Ade occisa est, quia et penalitatibus dedita et morti tradita. Triduo luget pellicanus natos suos, et
Adaptatio
Dominus triduo passionis quodammodo suos luxit.
Quinta
Latus aperuit hec avis, et sanguine respersos pullos excitat.
Adaptatio
Sic et de Domini latere aperto effluxerunt sacramenta nostre redemptionis.
* Vita eterna, Deus, mortem gustavit ad horam, **
Ut miser eternum vivere posset homo. *
Capitulum LXXV. De gallo gallinaceo
Minus instructi putant gallum gallinaceum esse illum cui subtracti sunt testes sexus. Sed in legibus Iustiniani reperitur quod gallus gallinaceus est qui gallinis preest.
De doctore ecclesie
Gallus igitur crista insignitus docet predicatorem galea spei munitum esse debere. Barba galli maturitatem predicatoris designat. Regimini plurium sufficit iste gallinarum, in quo monetur doctor se plurium utilitati deservire debere. Expeditus est gallus et strenuus, in quo prelati arguitur desidia. Leni susurrio suas vocat ad esum grani puri.
Prima Adaptatio
Sic et rector ecclesie dulci commonitione subditos monere debet ad audiendum verbum cohortationis, quod est fructuosa refectio credentis anime.
Secunda
Seipsum gallus alis verberat ante cantum.
Adaptatio
Sic et predicator seipsum excitare debet ad bene agendum, antequam officium predicationis assumat.
Tertia
preco diei diem letis salutat preconiis, somnolentos arguens desidie.
Adaptatio
predicator etiam prenuntiare debet diem eterne glorie, ut per spem erigantur subditi ad superna.
Quarta
Nonnunquam vero, imagine propria delusus resultante in speculo apposito, vires inaniter consumit.
Adaptatio
Sic et predicator, dum se, pro dolor! nimis admiratur, inani gloria seducitur, labores plurimos inutiliter exercens.
Quinta
Cum item in senium vergit gallus, quandoque ovum ponit, quod bufo fovet, et ex ipso prodit basiliscus.
Adaptatio
Sic qui in senio avaritiam colit, rebus indulget congregandis, has res fovet sollicitudo multa, et ex huiusmodi rebus turpiter adquisitis nascitur nimius animi dolor, sollicitudinis infausta proles. O quot sunt qui in senio degenerant, et quanto pauciores restant diete, tanto maius viaticum desiderant.
Questio physica
Solet queri ab iis quos agitat talis labor, quare gallus cantu suo horas distinguat.
Responsio
Ad hoc respondent, quod ex multo calore recipiunt humores dicte avis ebullitionem, et ex ebullitione salsedinem. Salsedo facit pruritum, et ex pruritu nascitur titillatio, ex qua provenit delectatio. Ex delectatione autem excitatur ad cantum. Natura vero statuit certos terminos motibus humorum, unde et certis horis cantat gallus.
Alia questio
Queritur item unde crista galli proveniat. Galli enim habent cristas, galline vero non.
Responsio
Ad hoc respondent, quia galli cerebrum habent humidissimum. Et item, in eorum cerebro sunt quedam ossa in summitate, que non firmiter coniuncta sunt. Fumus ergo grossus nascens ex humiditate exit per foramina, et quia grossus est dum in superiori parte intercluditur, criste efficiuntur. Non est autem facile assignare unde palearia rubricata, que vulgo dicuntur barbe, proveniant.
Capitulum LXXVI. De ave que ex herba marina nascitur
Perhibent autem ex herba in fundo maris crescente sumere originem occultis nature legibus. Hec avis volatu suo tempestatem instare predicit nautis mare legentibus, et proditionis expers maternum prodit filia maris consilium.
Instructio
Per mare mundus iste figuratur. Avis dicta mundi vanitatem transitoriam et alatam designat. Hec statum mundi detegit, qui cum etiam blanda facie arridet, aspera minatur. Immo tunc precipue seducit, quando osculum cum Iuda proditore tibi videtur porrigere.
Capitulum LXXVII. De ave que dux est multitudinis allecium
Ferunt avem albam ducatum prebere multitudini allecium, que famem suam sedat esu ipsorum allecium.
Instructio
Sic sic multi sunt qui, dum officio rectorum abutuntur, tyrannidem in subditos exercent. Candor avis dicte habitum representat religionis. O dedecus! cum sub habitu Christi predo latitat.
Capitulum LXXVIII. De regulo
Regulus, qui et parra dicitur, quasi parva scilicet avis, numerositate prolis gloriatur. Sed et in tam exili corpore garritum tante sonoritatis quis non miretur? Quam parca videtur fuisse natura in quantitate corporis, tam prodigam eandem censere audebit quis in quantitate soni. In talibus docemur rerum exiguarum virtutes non esse contemnendas. Unde Polynici conferens poeta Tydeum, ait:
* Maior in exiguo regnabat corpore virtus. *
Ferunt corpus parre veru affixum, dum igne assatur, non indigere manu giratoris, quia per se circumvolvitur regulus, etiam post fata, regie non immemor nobilitatis.
Qua vero astutia secundum fabulosam narrationem regiam dignitatem inter aves visa sit sibi adquisivisse, vulgo notum est. Condixerunt enim inter se aves ut illa regie celsitudinis gloriam sortiretur, que sublimi volatu omnes alias vinceret. Parra, igitur, sub ascella aquile latitans, opportunitatem ex tempore nacta est. Cum enim aquila, Iovis penetralibus vicinior, dominium sibi vendicaret, ausa est parra capiti aquile insidere, victricem se esse asserens.
Instructio moralis
Sicque nomen reguli obtinuit. Hec relatio fabulosa illos tangit qui aliorum labores intrantes, gloriam aliis debitam in se presumunt transferre. «Et,» ut ait philosophus, «nos sumus quasi nani stantes super humeros gigantum». Predecessoribus itaque nostris ascribere tenemur ea que in gloriam laudis nostre nonnunquam transferre audemus, similes parre que levi labore, immo nullo, aquilam vicisse protestata est.
Capitulum LXXIX. De avibus rapacibus
Solet dubitari a quibusdam qua de causa inter aves rapaces femine sint maiores et audaciores masculis, et diutius durent. Adverte igitur aves viventes ex rapina cholericas esse et ita multum calidas. Masculi vero de complexione sunt calidi et sicci. Siccitas autem facit ad constrictionem et parvitatem, quia eius motus est ad centrum. Femine, sunt calide et humide, et ita habent utramque causam dilatationis, quia calor dissolvit, humiditas ampliat. Utriusque enim motus est a centro. Unde et femine sunt maiores et audaciores. Est enim in eis humiditas fomentum caloris, et ideo non in eis cito aduritur cholera, humiditate resistente. In masculis vero innata siccitate, tum sexu, tum ex complexione, cito aduritur in eis cholera, et transit in melancholiam. Unde cito fiunt pigri et timidi, et parum durant.
Capitulum LXXX. Quare aves non faciant urinam
De avibus multa diximus, et utinam utilia. Causa autem quare urinam non faciunt est multa siccitas que in eis viget. Adde, quod humorositatis sue multum ad nutrimentum plumarum mittunt. Quid quod vesica carent ?
LIBER SECUNDUS
Prologus libri secundi
Eructavit cor Patris verbum quod bonum est, immo etiam ipsa bonitas est. De plenitudine enim substantie sue genuit ab eterno Pater verbum, per omnia sibi simile et in omnibus equale. Verbum istud lingua est Patris, quia «dixit et facta sunt». Disponit enim sapientia Patris, et precipit res in esse produci. Est etiam verbum istud calamus scribe velociter scribentis, quia sapientia Patris omnia inscribit, ita quod in rebus sapientia Dei elucet. Mundus ergo ipse, calamo Dei inscriptus, littera quedam est intelligenti, representans artificis potentiam, cum sapientia eiusdem et benignitate. Sicut autem totus mundus inscriptus est, ita totus littera est, sed intelligenti et naturas rerum investiganti, ad cognitionem et laudem Creatoris. Nec hoc propter figuram mundi rotundam dixerim, quamquam et in hoc perfectio conditoris eluceat, sed quia quelibet creatura representat potentiam Dei et sapientiam et benignitatem. Potentiam enim Patris loquuntur ea per que res potens est. Substantiales autem proprietates potentem esse rem faciunt. Sapientiam autem Dei enarrant color rei, et pulchritudo, et forma, cum figura et dispositione partium et numero. Benignitatem autem artificis summi loquuntur conservatio rei in esse et utilitas eiusdem. Non est enim vel herba communis que multas non habeat in se utilitates. Ad hec, inspice tot avium species, quelibet ab alia suo garritu differt. Considera diversitates animalium, reperies quamlibet speciem suum genus soni vocalis sibi vendicare. Rugitum dant leones, rudit asinus, balatum dat ovis, mugit taurus, coaxat rana, et ita in aliis reperies quamlibet speciem animalis suo discerni sono. Nobilem creaturam attende, hominem loquor, vix aliquos expresse similes reperies. Diversitates igitur facierum animalium, formarum, vocum, nonne sapientiam Dei loquuntur? Adde, quia superiora corpora quodammodo accedentius potentiam et sapientiam et benignitatem, sed et immensitatem et eternitatem, Dei exprimunt quam ista inferiora. Non enim tante alterationi subiiciuntur illa quante et ista. Maiora item sunt superiora inferioribus. Ut enim de firmamento omittam, quod multo maius est sole, constat solem esse centies sexagies sexies et fractione maiorem terra. Quantitas igitur solaris corporis et splendor et pulchritudo tractu temporis non imminuta, docent ea parte quanta sit potentia conditoris, quanta sapientia, quanta benignitas. Sol enim in eminenti loco constitutus est ut multis luceat. O homo, tibi servit solaris splendor, et tu tenebris vitiorum involvi dignaris. Cum autem maiora sint superna inferioribus, fidelius loquuntur Dei immensitatem. Cum diutius in esse subsistant, accedentius declarant Creatoris eternitatem. Adde, quod cum pacem summa teneant, ista autem infima multiplici sint obnoxia perturbationi, docent nos ipse creature ad superna tendere, pacem querere. Quid enim dulce, suave, tranquillum, sine pace? Superiora item multo elegantioris sunt venustatis et dignioris forme quam inferiora ista. In his igitur quid amenitatem, quid iocunditatem querimus? Nonne sol multo clarior est et decentior rebus infimis? Deus vero infinito decentior est omni specie quam condidit, maior omni quantitati. Hunc constituamus finem actionum nostrarum, premium laborum. Ipse enim quies est vera. Ipsum igitur qui omnia inscribit ducem operis huius et finem constituo, dum hec scribo.
Postquam autem de aere et ornatu eius tractavimus, desiderare videtur ordo naturalis ut de aquis et ornatu ipsorum, pisces loquor, agamus.
INCIPIT LIBER SECUNDUS.
Capitulum I. Quare aqua marina salsa sit
Secundum veritatem doctrine Aristotelice omnes aque sunt indifferentes secundum speciem. Unde aqua salsa, et que vulgo dulcis dicitur, est enim omnis aqua naturaliter insipida, eiusdem speciei sunt. Cum autem omnis aqua sit naturaliter tam frigida quam alba, et salsedo sit ex accidentali calore, verisimile est quod omnis aqua sit naturaliter insipida. Unde et aque salse diligenti depuratione dulces redduntur. Putant autem aquam marinam salsam esse ex calore solis et aliorum planetarum. Verus enim oceanus sub torrida zona constituitur. Quare et ipsum calefieri oportere verisimile est.
Capitulum II. Quod de Horto Deliciarum quatuor emanant flumina
De Horto Voluptatis Paradisi terrestris quatuor derivantur flumina, Phison, qui et Ganges, Gion, qui et Nilus, Tigris, et Euphrates. Sic et ex dono Spiritus Sancti quatuor virtutibus irrigatur hortus sancte ecclesie, scilicet iustitia, temperantia, fortitudine, prudentia. De his alibi in opusculis nostris reperies. Nec possum stylum continere, quin illos commendabiles versus Claudiani de Nilo mentionem facientis scripto commendem:
* Lene fluit Nilus, cunctis tamen amnibus extat **
Utilior, nullas confessus murmure vires. **
Que quidem sententia illos respicit qui lenes et benigni sunt, et aliis utiles.
Capitulum III. De duobus fontibus contrarios effectus habentibus
In Sicilia duo perhibentur esse fontes, quorum alter oves albi velleris nigras reddit, alter  nigras efficit albas. Sic et sapientia huius seculi mentes candore innocentie fulgentes nonnunquam in peius commutat, sapientia autem vera mentes tenebris vitiorum involutas reddit serenas.
Capitulum IV. De fonte crescente si pannus rubeus accedat
Ferunt esse fontem qui sensibile suscipit incrementum quotiens aliquis accedit veste indutus rubei coloris. In assignatione autem cause unde hoc proveniat multi laboraverunt, nova figmenta et inutilia proponentes. Dicunt enim similia gaudere similibus. Fontem ergo scaturientem in terra rubea ex accessu ruboris fervere autumant. Sed quam exilis sit hec ratio intelligentem non latet. Quis autem nature operantis consiliarius fuit? Sed moraliter instruimur in dicto eventu, quoniam familiare hominis consortium iracundi nimis vitandum est.
Contra iracundum
Mentes enim prius pacate nonnunquam perturbantur ex accessu hominis furore accensi. Ruborem itaque iracundie confero. Poteris et per ruborem comprehendere caritatis fervorem, ex cuius accessu felix mentes humane accipiunt incrementum donorum spiritualium.
Nec mireris si nunc per aquam sapientiam, nunc mentem humanam designem. Sunt enim eiusdem rei varice significationes.
Capitulum V. De fonte qui erumpit etiam propter modicum susurrium loquentis
Scripto commendaverunt viri fide digni fontem esse qui multo stridore erumpit ebulliens, ac si indignari videatur, propter loquelam hominis etiam leniter loquentis. Sic et mens humana nonnunquam in indignationem prosilit propter verba etiam dulciter prolata. Mens enim sui impatiens materiam perturbationis ex levi reperit occasione, in sui ipsius perniciem commentatrix perniciosa. Sed quoniam dulcius ex ipso fonte bibuntur aque, verba ipsius Cassiodori in medium proferamus. «Est, ut dicitur, sub pede collium supra maris arenam fertilis campus, ubi fons vastus egrediens cannis cingentibus in corone speciem riparum suarum ora contexit, amenus admodum et arundineis umbris et aquarum ipsarum virtute mirabilis. Nam cum ibi tacitus homo et studiose silentiosus advenerit, aquas fontis irrigui reperit sic quietas, ut in morem stagni non tam currere quam stare videantur. At ubi concrepans tussis emissa fuerit, aut sermo clarior fortasse sonuerit, nescio qua vi statim aque ibidem concitate prosiliunt. Os illud gurgitis ebullire videas graviter excitatum, ut putes aquam rigentem succense olle suscepisse fervorem, silenti homini tacita loquenti strepitu et fragore respondens, ut stupescas sic subito perturbatam, quam nullus tactus exagitat. Nova vis, inaudita proprietas, aquas voce hominum commoveri, et quasi appellate respondeant, ita ut hominum sermonibus provocate nescio quid immurmurent».
Capitulum VI. De fonte facem accensam extinguente et extinctam accendente
Perhibent fontem esse in quo intincta fax accensa statim extinguitur; si vero fax extincta intingitur in illo, accenditur. Fons iste representat largitatem. Fax accensa designat ardorem prodige mentis, qui extinguitur si in fonte largitatis intingatur. Ardor enim prodigalitatis ad inordinatam rerum effusionem mentem accendit. Largitas vero cuncta ad debitum ordinem reducens, fervorem indiscretionis extinguit. Fax extincta typum gerit mentis frigiditate avaritie congelate. Fons autem munificentie mentem talem accendit ad amorem dandi danda prout tempus et locus desiderant.
Capitulum VII. De fonte cuius aqua hausta si super lapidem proiiciatur, tempestas oritur
Asserunt esse fontem de quo hausta aqua si proiiciatur super lapidem illi fonti vicinum, oriri videtur tempestas ex ipso lapide. Constat autem multam oriri pluviam repente, cum grandine et vento vehementi.
Instructio moralis
Sed unde generetur hec tempestas quis definire presumet? Lapis figurat mentem obstinatam, quam si aquis doctrine Sacre Scripture vel humilitatis refrigerare aut lenire volueris, indignatio orietur repentina, sed et tumultuosa. Nonne laici murmurant, si de decimis persolvendis in sermone instituto vel mentio fiat? Nonne succensent prelati, si quod sit ipsorum officium, quantave debeant pollere scientia, quantave meritorum prerogativa preminere ceteris, predicator ostendere voluerit? Nonne indignantur subditi, si vel dulci exhortatione predicator eos invitare satagat ad devotionem obedientie debite? Quid? Sed nec ipsa vitia condemnare audemus. Habent enim, pro dolor! et ipsa suos defensores et patronos. Ve ei qui huiusmodi clienti patrocinium prestare non erubescit.
Capitulum VIII. Item de fontibus
Refert Solinus in regione quadam esse duos fontes, de uno si sterilis sumpserit fecunda fiet, de altero si fecunda hauserit vertitur in sterilitatem. Est et in eadem fons alias quietus et tranquillus cum siletur, si insonent tibie exultabundus ad cantum elevatur, et quasi miretur vocis dulcedinem, ultra margines intumescit.
In Epiro fons est frigidus ultra omnes aquas. Ardentem si in eum demergas facem, extinguit, si procul ac sine igni admoveas, suapte ingenio inflammat.
Est et fons qui ab occasu solis ita incipit incalescere, ut ni tactu abstineas, noxium sit contigisse. In fervore diei sic hiemales evomit scaturigines ut hauriri etiam a sitientibus non queat. Quis non stupeat fontem qui friget calore, calescit frigore.
Refert Isidorus quod in Italia est fons Ciceronis, qui oculorum vulnera curat.
In Ethiopia lacus est, quo perfusa corpora velut oleo nitescunt.
Zenia fons est in Affrica, canoras voces efficit.
Ex Clitorio lacu Italie qui biberint, vini tedium habent.
In Chio fons est quo hebetes fiunt.
In Boetia duo sunt fontes, alter memoriam, alter oblivionem aufert.
Cicizi fons amorem Veneris tollit.
Boetie lacus Furialis est, de quo qui biberit ardore libidinis exardescit.
In Campania sunt aque que sterilitatem feminarum et virorum insaniam abolere dicuntur.
Ex Ethiopie fonte rubro qui biberit limphaticus fit.
Lethnus fons Arcadie abortus fieri non patitur.
In Aspaltite lacu Iudee, nihil mergi potest quod animam habeat.
In India Siden vocatur stagnum in quo nihil innatat, sed omnia merguntur.
Et contra in Alce lacu Porcidanio omnia fluitant.
Capitulum IX. De fontibus ligna in lapides consolidantibus
Constat etiam vulgo quamplures esse fontes qui ligna iniecta in lapideam substantiam convertunt. Fiunt vero ex huiusmodi lapidibus cotes optime.
Instructio moralis
Sic doctrina celestis pagine quosdam constantissimos in proposito honesto reddit, adeo ut et ipsi fungantur vice cotis, alios qui prius hebetes erant exacuendo. Sed, o dedecus, o pudor, o iactura animarum! Multi sunt qui instar cotis alios exacuunt, sed ipsi non efficiuntur acuti. Sed ve illi qui et sibi perniciosus est, et omnino aliis inutilis. Quid? Dii bene, si omnino inutilis existeret, dummodo non omnino aliis noceret. Sunt enim nonnulli qui triumphatores se reputant, dum aliis gravem inferunt iacturam. Sed, ah, nesciunt quia nemo prius nocet alii quam sibi. Qui enim alii nocere contendit, similis est ci qui gladio se transverberat ut alium interficiat.
Capitulum X. De Averno et Cocyto et Phlegethonte et Styge
Avernus est lacus in Italia, nebularum procreator, multeque parens caliginis. Et dicitur Avernus quasi sine vere. Hinc est quod transumitur vocabulum ad designationem inferni. Cocytus vero et Phlegethon putantur esse fluvii in Egypto. Quoniam vero loca permeant horrida, finguntur a poetis fluvii esse infernales. Nec mireris etsi de talibus agamus, cum beatus Iob in opere tam nobili mentionem de talibus faciat. Cocytus autem luctum designat, sed et interpretatio vocabuli significationi rei congruit. Phlegethon autem ardor interpretatur. Styx autem palus est in Egypto, iuxta quam multa commissa sunt prelia, multique interfecti. Styx vero interpretatur tristitia. Talia in inferno reperientur, scilicet luctus, ardor, tristitia.
Capitulum XI. Incidentur de Allecto, Tisiphone, et Megera
In figmentis quidem poetarum a diligenti investigatore multa reperietur utilitas. Sicut igitur non sine causa multa de fluviis infernalibus dixere, sic non sine certa causa tres esse furias finxerunt, quas Allecto, et Tisiphonem, et Megeram dixerunt. Allecto est inquietudo mentis, proveniens ex variis cogitationibus. Et dicitur Allecto, ab Minus circumspecte videtur hoc dictum, cum Allecto nomen sit Grecum. alliciendo, quia voluptas in cogitatione consistens, mentem allicit ad consensum. 
Putaverunt quidam Allecto dici, quasi sine lecto, eo quod vanitas cogitationum quiete carere videatur. Tisiphone est mala locutio, g-thesis enim positio, g-phonos est sonus. Megera est malus actus, quasi mene g-geros, id est, deficiens actus. Mene, enim defectum sonat. Unde et mensis nomen sortitur, quia luna, que mensi preest, singulis mensibus deficere videtur in luce. Sed et ipsa luna mene dicitur. Geros est actus vel opus. Unde et ergastulum dicitur, quasi operantium statio. Vel Megera dicitur quasi megos hera, id est, magna domina. Megos enim magnum. Unde g-megacosmus, maior mundus. Similiter otomega fidem dictis facit. Quod autem hera domina sit, vulgo notum est. Magna autem domina est consuetudo mala, que seva tyrannide miseros premit. Sic igitur tres furie sunt mala cogitatio, mala locutio, malus actus, aut secundum aliam intelligentiam mala cogitatio, malus actus, perversa consuetudo. Secundum hoc igitur Tisiphone malum actum designat. Mala enim locutio mala operatio est. Nonne tibi iam occurrunt puella a Domino in conclavi suscitata, et filius vidue in platea suscitatus, et Lazarus.
Unde Hildebertus
** Mens mala, mors intus, malus actus, mors foris, usus, **
Tumba, puella, puer, Lazarus, ista notant. *
Capitulum XII. De aquis in puteo contentis
Aque existentes in puteo estate frigide sunt, hieme vero calide. Sic et scientia in prosperitate refrigerium prestat, in adversitate solatium. Recte autem aquis in puteo existentibus comparatur scientia, ut enim ait Plato, «Veritas in puteo latet».
Capitulum XIII. De aqua tepida
Aqua tepida ferventis aque calorem remittit. Sic et mansuetus iracundiam mitigat.
Capitulum XIV. Quod aqua naturaliter in sphericam tendat formam
Liquor in cipho contentus in tumorem ascendit in medio. Mare etiam e litoribus ascendere videtur, secundum iudicium visus. Fidem etiam facit proposito, videlicet quod aqua in sphericam formam tendat, gutte pluvialis concavatio in petra. Nisi enim rotunda esset gutta, non esset concavatio rotunda. Ros etiam matutinus, qui rotundus est, verum esse docet quod diximus. Per rotunditatem autem perfectio intelligitur. Unde mens humana, per aquam designata, tendere habet ad perfectionem.
Capitulum XV. De aqua congelata
In glaciem aqua constringitur, et rursum in aquam glacies resolvitur. Perhibent autem glaciem in crystallum consolidari; sed quis crystallum in glaciem redire perpendit. Quod autem natura vix sustinet, divine miserationis dulcedo adimplet. Quippe mittit crystallum suam sicut buccellas, vel, ut alia translatio habet, sicut frusta panis. Eos enim qui prius obstinati erant, mittit Dominus ad predicandum et reficiendum alios, ut sint sicut frusta panis, scilicet in suavitate et delectatione refectionis. Paulus crystallus fuerat, et postea multos pavit, tanquam panis deliciosus Multi igitur congelati sunt gelu aut infidelitatis aut avaritie, sed flabit spiritus et fluent aque. Aquilo, a quo panditur omne malum, aquas constringit, sed Auster, qui perflat hortum dilecte, glaciem resolvit.
Capitulum XVI. Quod flumina in mare fluant
Dulces aque in mare fluunt. Sic et potestates minores a potestate regia absorbentur. Sic etiam voluptates mundane, que falsam dulcedinem pretendunt, in amaritudinem commutantur. Dulcium enim voluptatum exitus amarus est. Per mare siquidem quandoque secularis vita, quandoque amaritudo, quandoque penitentia, quandoque potestas multa designatur. Vis, o homo, statum vite tue agnoscere? Aquam respice fluentem, intuere locum scaturiginis, et occurret tibi ortus tue nativitatis. Cursum attende tam rivi quam fluminis, et velocem fugam tam pueritie quam ulterioris etatis recognosces. Pisces in aquis perambulantes semitas fluviorum videbis, et curas cor humanum vexantes advertes. Quid est autem mare nisi quoddam, ut ita loquar, sepulcrum aquarum? O homo, agnosce vel sic sepulcrum tuum, in quo corpus tuum quiescet. Quid? Immo non quiescet, insultus enim vermium sustinebit, a quibus dilacerabitur. Exequetur putredo suum officium, et in pulverem caro, que nunc florere putatur, redigetur. Sed quo transibit anima prius ad suum perventura domicilium quam corpus ad sepulcrum? O dolor! si in eternas descensura est miserias. O misera! si ad eternos transitura es dolores. O si circa anime, que facta est ad imaginem et similitudinem Dei, commoda tam solliciti, tam providi, essemus, quam seduli sumus circa corporis utilitates! Quid? Certe multa censentur corporis commoda que in perniciem corporis vergunt. Non solum hiemem submovemus tectis, sed etiam voluptuosas curiositas humana superadiicit expensas. De anime receptaculo quem repperis sollicitum? Lautitiam cibariorum querimus, dicentes, nisi corpus curetur mollius, recedit deliciosus hospes spiritus. Sed quis de spirituali anime refectione sollicitatur? Quis esurit verbum Dei? Etiam cum sanctorum expositiones audimus, eos etiam qui nobis laboraverunt prolixitatis arguimus iudices temerarii. Quid est quod dixi audimus. Ubi enim est cor nostrum, cum nobis talia recitantur? Immo ubi non est cor nostrum? Sed quid moror? Dum de aquarum fluxu loquor, fluit et vita nostra. Immo effluit. Absit ut in penis pereffluat.
Capitulum XVII. De accessu maris et recessu
Unde fluxus marini et refluxus perveniant, questio est nondum soluta perfecte. Sed non solum modernos vexat, sed et antiquos vexavit. Unde et Lucanus ait:
* Ventus ab extremo pelagus sic axe volutet, **
Destituatque ferens, an sidere mota secundo **
Tethyos unda vage lunaribus estuet horis, **
Flammiger an Titan ut alentes hauriat undas, **
Erigat oceanum, fluctusque ad sidera tollat. **
Querite, quos agitat mundi labor. At mihi semper **
Tu, quecumque moves tam crebros causa meatus, **
Ut superi voluere, lates. *
Utrum autem secundum sidus hic dicatur luna an Mercurius, disceptatio est. Fuere etiam qui dicerent huiusmodi maris redundationem pervenire ex violento concursu brachiorum oceani, brachii scilicet orientalis et occidentalis. Aliis videtur causam huius rei ascribendam esse cavernosis quibusdam abyssis, nunc aquas evomentibus, nunc absorbentibus. Vulgus vero lune accessui et recessui causam attribuit. Sed quis assignabit causam unde estus maris proveniat? Sed attende, lector, quia nunc redundant fluctus maris, nunc in se redeunt. Ne igitur persecutiones nimis te exterreant. Etsi enim quandoque ascendant, sustine, subsident, et retro cedent. Quanto aque magis in altum tendebant in cataclysmo, tanto a terra remotior erat archa Noe. Crescunt fluctus persecutionum, et elevatur in altum ecclesia. Non est orandus Deus ne temptemur, sed ne inducamur in temptationem.
Capitulum XVIII. Quod suspectum debeat esse mare, etiam cum videtur tranquillum
Quantumlibet blandiatur maris facies, et Eoli carceribus intrusi videantur venti, intus tamen latitant insidie. Timorem incutere possunt rupes latentes, Ceraunia, Scylla, Charybdis, Fervor maris. Euripus, repentina aeris mutatio. 
De fortuna
Sic quantumlibet arrideat fortuna, letum et iocundum vultum preferens, noli tibi securitatem promittere. Nunquam fallacior est quam cum adest prosperitas; nunquam inconstantior est quam cum stare videtur. Eo solo constans est, quod inconstans.
Capitulum XIX. De navi et nautis mare legentibus
Quanta sit temeritas hominis docet tabula vel etiam asser navis, cui vitam suam ausus est miser homo committere. Quis in terris tutus esse poterit, ne dum in mari? O quam prodigus fuit anime proprie,
* Inventa secuit primus qui nave profundum, *
Et rudibus remis sollicitavit aquas. *
Immo longe maioris temeritatis censendi sunt qui hodie mari se committunt, nisi in articulo urgentissime necessitatis. Detecte sunt enim insidie Neptuni, que primitus Iasonem latuerunt. Nondum Nereides in humanum genus coniuraverant. Aer etiam non tante inconstantie erat quante nunc est. Protea iam vincit maris instabilitas. Crescente scelere humane fraudis, crescunt et pericula marina. Cur igitur insidias Neptuni vocavi debitam scelerum ultionem? Muto sententiam, Neptunum pronuntians dignum commendatione, cum scelerum ultor sit humanorum. Et ut figmentis utar poetarum, Minoi, et Eaco, et Rhadamanthi multos transmittit Neptunus, censuram districti examinis non evasuros. Crescit et in hoc labor Charontis, sed spes mercedis qua donandus est murmur eius sedat et querelam. Quid quod navis quandoque vitiata est Ovidius de Ponto,
*Estur ut occulta vitiata teredine navis. * teredine, que solidissima esse videbatur ? 

Quid quod caries furtivis undarum cedit meatibus? Nonnunquam ventorum violentia rumpuntur rudentes, nonnunquam fluctibus inundantibus navis operitur, nonnunquam veli sinus tumentes aquam in multa quantitate hauriunt. Quid si prora in rupem offendat? Quid si ratis robur dissolvi in compagibus cogatur nimio ventorum impulsu? Quid si clavum tenenti somnus obrepat nimis expresso imitatori Palinuri? Longum esset enumerare fortuitos eventus, quibus emergentibus flebilis erit conditio mare legentium. Sed ceca cupiditas hominem nimis sui oblitum tanta cogit contemnere pericula. Adeo, ut ait philosophus, «Homini nihil vilius est se ipso».
Capitulum XX. De nauta et cane cymbam regentibus
Relatu eorum qui testimonium de visu perhibuerunt accepi, nautam, sola canis ope contentum, mare Britannicum sepius transfretare consuevisse. Solebat autem canis funes ore trahere ad imperium magistri sui, merces suas in cymba transvehentis. Nonne visus est tibi nauta iste pericula et procellas maris contempsisse, adeo ut secundum iam reperisse te censeas Docet Lucanus quis fuerit Amyclas. Amyclam?
Sed nonne sui et prodigus et temerarius fuit contemptor?
Capitulum XXI. De Pelleo in vase vitreo naturas piscium addiscente Magnus Alexander Pelleus dictus est a loco. 
Felicia antiquorum censeo fuisse tempora, dum summos principes recolo naturis rerum investigandis operosam diligentiam adhibuisse. Tunc locum habuit quod dicitur, «Rex illiteratus, asinus coronatus». Nonne artes liberales antiquitus solis liberis servierunt? Ingenuis ingenuarum facultatum usus concessus est, mechanicarum sive adulterinarum ignobilibus. Romulum et Numam literatissimos fuisse quis neget? Iulius Cesar in cursu astrorum peritissimus fuit, unde et, errores antiquorum corrigens, compotum certissima tradidit eruditione. Augustum scriptorem egregium fuisse docet liber quem de morte Maronis composuit. Quis Ptolomei nobile opus non miretur? Aristotelis discipulum fuisse Macedonem certum est, cuius causa Logicam elaboravit. Tam sedulus autem naturarum indagator extitit Macedo, ut in vase vitreo naturas et consuetudines piscium deprehenderet. Gallum etiam secum habuit, ut super diluculo per gallicinium certificaretur. In vase dicto didicit Alexander quonammodo insidie clandestine preparande sint contra hostes in re militari, dum exercitum piscium contra alios insurgere inspexit. Pro dolor! naturas piscium scripto non commendavit. Paucissima vero de eorum natura in notitiam mei devenerunt, que ad communem utilitatem interserere mihi non erit molestum.
Capitulum XXII. De piscibus in genere
Pisces non respirant, ut ex doctrina Posteriorum Analecticorum liquet. Nec tracheam habent. Palpebris etiam carent, usum quarum supplet aquarum obumbratio. Extremos item secernunt colores, et non medios. Rubeum autem colorem inter extremos annumerabis. Hinc est quod piscatores in arte sua instructi, rubeis non utuntur colobiis, nec albis nec nigris, sed pannis medio colore coloratis, ne scilicet territi pisces fugam ineant.
Instructio moralis
Per pisces, curiose cogitationes et vage intelliguntur. He non permittunt hominem respirare, tanta ipsum fatigant sollicitudine. Per palpebras, intellige discretionem, eo quod visum regant et dirigant; per aquas mutabilitatem et inconstantiam. Sicut igitur pisces carent palpebris, quarum iacturam recompensat usus aquarum, sic vane meditationes iudicium non attendunt discretionis, sed loco discretionis discursu utuntur vagarum cogitationum. Curiosi etiam sepe viribus et acumine naturalis ingenii destituti sunt, sed beneficio doctrine redimunt defectum subtilitatis. Et secundum hoc, palpebre figurabunt acumen ingenii, aqua doctrinam. Sicut vero pisces discernunt extremos colores, sed non medios, sic qui perambulant semitas huius maris magni, in quo tot sunt reptilia cogitationum, que manifeste bona sunt aut manifeste mala discernunt, sed in media detestatione digna sese precipitant. Stulti etiam felicitatem pro ipsorum arbitrio subsistentem in secularibus rebus et inopiam rei familiaris attendunt, ad mediocritatem vero, cum in se sit aurea, respectum non habent.
Capitulum XXIII. De seminibus piscium
Semina piscium in aquas mitti non ambigit quis. Sed natura summa, que precipit ut arena calefaciat ovum struthionis ut formetur avis, iubet ut seminibus piscium natura cooperetur, que in multis suam arcanam occultat operationem. Diversitatem autem piscium in sementina procreatione testantur lactes et ovula. Putat autem vulgus ex tribus granulis ovulorum piscem formari, ita ut secundum ipsius iudicium duo granula oculis formandis debeantur, unum vero formationi ipsius corporis. Isidorus. In piscibus autem femine alie commixtione masculi concipiunt et pariunt catulos, alie ponunt ova sine masculi susceptione concepta, que idem insidens sui seminis iactu perfundit, et que hoc munere fuerint afflata, genitalia fiunt. Que vero perfusa non fuerint, aut sterilia perseverant, aut putrescunt.
Capitulum XXIV. De pisce habente unum oculum in fronte habentem formam clypei
In mari septentrionali reperitur piscis habens in fronte oculum habentem formam clypei trianguli. Piscis iste et ursus albus, qui et mare inhabitat, sese persequuntur. Ursus enim marinus piscibus vescitur.
Capitulum XXV. De monstruosis piscibus
Habent et pisces sua monstra, in quibus natura ludere visa est, nisi quia sua utilitate non destituuntur, etsi nobis minus nota sit. Est enim ut perhibent in marinis aquis piscis armatus in modum militis. Monachum representat piscis alius. Quid quod
* turpiter atrum **
Desinit in piscem mulier formosa superne? *
In omnibus his admirationem parit potentia divina. Profecto, si per pisces accipere velis cogitationes, reperies in eis monstruosas imaginationum notas. Cogitationum namque figmenta prodigiosa audaciam pictorum et poetarum excedunt, de quibus dicitur:
* pictoribus atque poetis **
Quidlibet audendi semper fuit equa potestas. *
Pictor tamen est animus, sed nec solum depingit, immo et fingit formas, quas nec nature potentia dignaretur in lucem proferre.
Capitulum XXVI. De turdis
Turdus nomen est equivocum ad volucrem et piscem. Unde Martialis:
* Texta rosis fortasse tibi, vel divite nardo, **
At mihi de turdis facta corona placet. **
Turdus per transennam lubricum petit.
Capitulum XXVII. De delphinibus
Delphines sunt velocissimi, et ideo dicuntur trahere currum Thetidis. Subsidium autem naufragantibus exhibuisse dicuntur, et instrumentorum dulcedine capi et delectari perhibentur. Feruntur etiam plorare quando capiuntur.
Capitulum XXVIII. Item de delphinibus
Nihil delphinibus velocius habent maria, sic ut plerumque salientes transvolent vela navium. Quoquo eant, coniuges evagantur, catulos edunt. Decimus mensis maturum facit partum. Lucinam estivus dies solvit. Uberibus fetus alunt, teneros in faucibus receptant. In tricesimum annum vivunt; ora non quo cetere bellue loco habent, sed in ventribus. Pro voce, gemitus est, similis humano. Certum habent vocabulum, quo accepto, vocantes sequuntur. Nam proprie sinomones nominantur. Voces hominum Aquilonis flatu celerius hauriunt. Contra Austro spirante auditus obstruuntur. Mulcentur musica, gaudent cantibus tibiarum, ubicunque symphonia est gregibus adventant.
Capitulum XXIX. Item de delphinibus
Est et delphinum genus in Nilo, quorum dorsa serratas habent cristas. Hi delphines cocodrillos studio eliciunt ad natandum, dimersique astu fraudulento, tenera ventrium subternatantes secant et interimunt.
Capitulum XXX. De hippotamo
Hippotamus in Nilo nascitur, equino et dorso et iuba et hinnitu, rostro resupino, ungulis bifidis, aprinis dentibus, cauda tortuosa. Noctibus segetes depascitur, ad quas pergit aversus astu doloso, ut fallente vestigio revertenti nulle ei insidie preparentur.
Facile erit istud adaptare exquisitis fraudibus perfidorum. Contra castrimargos autem facit quod de dicta bestia subdit Solinus. Idem cum distenditur nimia satietate arundines recens cesas petit, per quas tam diu versatur, quod ad stirpium acuta pedes vulnerentur, ut profluvio sanguinis levetur sagina. Plagam deinde ceno oblinit, usque dum vulnus conducatur in cicatricem.
Capitulum XXXI. De mullo
Mullus fimo bovis delectatur, adeo ut sic ipso diu iaceat, et tincturam caro piscis ex fimo mutuetur. Sic et nonnulli obscenis rebus et turpibus gloriantur.
Prodigalitatem autem cuiusdam qui mullum quatuor libris comparaverat Martialis civiliter declarat, dicens:
* Non bene cenasti; mullus tibi quatuor emptus **
Librarum, cene pompa caputque fuit. *
In hoc addiscere poterit quis congruam esse locutionem talem, hec res emitur quatuor denariorum.
Capitulum XXXII. De lucio, et perca, et brenna
Lucius, qui et lupus aquaticus dicitur, in aquis tyrannidem exercens, popularium piscium populator est. Senecias eius quis evadet? Ipse nempe a sui dominatione quam inter pisces exercet, senes senecis dicitur. Unde et fauces eius dicuntur senecie. Invidus igitur qui aliorum successibus tabet, senecias comedere dicitur, pre nimia sui anxietate.
Qui sint fagolidori
Fagolidori igitur dicuntur tales, ut in proemio Hieronymi super Ezechielem reperies. Placuit tamen quibusdam senecias esse amaras reprehensiones, sive sales acerrimos, qui dicuntur Grece lidorie, lidorin enim Grece est maledictio. Unde fagolidori dicuntur illi qui comedunt senecias, id est, delectantur in verbis plenis maledictione, qualibus senes irati uti solent. Decepti sunt igitur qui putant duo genera reprehensionum que Macrobius in libro De Saturnalibus distinguit esse ledoriam, a ledendo, et scomma. Lidoriam enim dicere debemus. Audivi quosdam dicentes senecias esse labia inferiora, que dentibus suis atterere solent invidi.
Capitulum XXXIII. Item de eodem
Lucius autem tante aviditatis est, ut etiam piscem quem totum deglutiri non sustinet quantitas ipsius, dimidium incorporet. Perca autem videns lucium sibi imminere, hirtis horret pinnis, quarum asperitate voracitatem hostis evadit. Brenna vero hostis declinans insidias, ad loca cenosa fugit, aquarum limpiditatem quas a tergo habet perturbans, sicque delusa tyranni spe, ad alios pisces se transfert.
Contra alienatores bonorum ecclesiasticorum
Iam tibi occurrit facies alienatorum bonorum ecclesie, qui non solum degrassantur sed debacchantur in res pupillares. Felices sunt qui manus ipsorum effugiunt. Lupi sunt, harpye sunt; et licet vocem habeant Iacob, manus tamen eorum sunt manus Esau. Pro dolor! Subditi nec percarum similes sunt, nec brennarum. Quid ergo? De turba gobionum sunt. Immo, ut verius loquar, habent se sicut umbre inter pisces.
Umbra est nomen piscis
Earum tamen commendabilis est usus, ut ex sequenti capitulo perpendi poterit.
Capitulum XXXIV. De echinis
Cassiodorus. Echini, qui sunt mella carnalia crocee delicie divitis maris, quia in illis pro levitate corporis nulla est fiducia nandi, lapillos quibus pares possunt esse complexi, quasi quadam anchorarum ponderatione librati, scopulos petunt, quos fluctibus vexandos esse non credunt.
Capitulum XXXV. De umbra
Umbra nomen traxit a locis umbrosis, que libenter inhabitat. Umbra talis non est umbratilis, cum discum obumbrat. Sapidus est piscis, et saporis iocunditate etiam epulonis gratiam sibi conciliat.
Capitulum XXXVI. De ostreo et cancro
Ostreum quandoque testam aperit, ut clementioris aure deliciis glorietur. Sed cancer ei pretendit insidias repentinas, et lapidem inter testas ostrei proiicit, ne eas coniungere piscis interceptus possit. Sicque fit preda alterius pisciculus qui in lare recluso tutius latuisset.
De claustrali
Sic et vir claustralis intra septa murorum tutus erit, qui multas reperit insidias, dum paradisi sui, claustrum loquor, tranquillitatem parvipendit. Antiquus igitur hostis viro insidiatur intra septa constantie et stabilis propositi latitanti, usque dum lapidem obstinationis iniiciat intra claustra rationis. Habeat igitur se vir claustralis in modum illorum qui circulis includuntur, diligentibus incantationibus munitis. Si enim exeant circulis inclusi, a demonibus, ut fertur, arripiuntur, a quibus tuti sunt quamdiu intra circumferentiam circuli includuntur.
Libet autem referre et ostrei successum. Iuxta pascua autem maritima erat avis marina que cotidie certis indiciis accessum maris sive refluxum predicere consuevit. Clamorem igitur ipsius oves iuxta litus maris pascentes agnovere, et certis horis ad locum eminentem confugere solebant. Accidit autem ut avis dicta ostreum testas reserans iuxta litus reperiret, quo cum vesci appeteret, testas claudens ostreum avis rostrum intercepit. Unde nec gregem ovium solito modo premunivit. Cursus itaque sui mare non immemor, gregem ovium submersit, successusque ostrei in perniciem ovium cessit.
Capitulum XXXVII. De conchis
Solinus. Conche certo anni tempore, luxuriante conceptu, sitiunt rorem velut maritum, cuius desiderio hiant, et cum maxime liquitur lunaris imber, oscitatione quadam hauriunt humorem cupitum. Sic concipiunt, gravideque fiunt, et de sagine qualitate reddunt habitus unionum. Nam si purum fuerit quod acceperint, candicant orbiculi; si turbidum, aut pallore languent, aut rufo innubilantur. Ita magis de celo quam de mari partus habent. Denique quotiens excipiunt matutini aeris semen, fit clarior margarita; quotiens vespere, fit obscurior; quantoque magis hauserint, tanto magis proficit lapidum magnitudo. Si repente micaverit coruscatio intempestivo metu comprimuntur, clauseque subita formidine vitia contrahunt abortiva. Aut enim perparvuli fient scrupuli, aut inanes. Conchis ipsis inest sensus. Partus suos maculari timent; cumque flagrantioribus radiis excanduit dies, ne fucentur lapides solis calore subsidunt in profundum, et se gurgitibus ab estu vendicant. Huic tamen providentie etas opitulatur, nam candor senecta disperit, et grandescentibus conchis flavescit margarita. In aqua mollis est unio, duratur exemptus. Nunquam duo simul reperiuntur, inde unionibus nomen datum. Semiunciales inventos negant. Piscantium insidias timent. Unde est ut aut inter scopulos aut inter marinos canes delitescant. Gregatim natant. Certa examini dux est. Illa si capta sit, etiam que evaserint in plagas revertuntur.
Capitulum XXXVIII. De sicca
Sicca unico osse contenta est, extremitatibus pluribus in modum fimbriolarum aut resticulorum munita, quibus cauti adheret firmiter, orta tempestate procellosa. Sic et nos petre iustitie, Christo scilicet, multis amoris vinculis indissolubilibus adherere debemus. Sit ipse solus os nostrum, fortitudo nostra. Maledictus enim qui ponit hominem brachium suum.
Piscis iste estus libidinis reformidantibus confert, infrigidat enim ipso vescentes.
Capitulum XXXIX. De capitone et truta
Nomen traxit capito a capite, tum ratione eminentie quantitatis capitis, tum ratione commendabilis saporis ipsius capitis. Unde et in proverbio vulgari censet capito se ratione etiam capitis solius toti trute preferendum esse. Dicitur autem truta a trudendo, impetuose enim movetur, ut aiunt.
Capitulum XL. De pectine
Pectinibus Paulus iactat se molle Tarentum. Pecten a dispositione ossium dispositorum in modum dentium instrumenti illius quo crines discriminantur, quod et pecten dicitur, nomen accepit. 
Pars piscis istius superior nigredine vestitur, pars aquis vicinior candore nitescit. Sic et fortuna geminam habet faciem, nubilam et serenam. Dum vultum pretendit obscurum, latet facies serena, quia fortuna que adversa censetur tuta tranquillitate felix est, interius inspecta. Fortuna vero que prospera censeri solet, multis molestiarum insidiis respersa est.
Utitur autem consuetudo quorundam observantia hac, ut piscis dictus in disco repositus in mensa non vertatur, ne nigra parte ostensa, fieri videatur pisci iniuria. Consuetudo autem ista longevi temporis auctoritate se munit, prout in relatione subiicienda continebitur.
Narratio
Erat igitur civis, cui fortune clementioris diu arrisit prosperitas, tribus filiis felicissimus reputatus. Duo eius filii, lucro et questui temporalium diligentem operam adhibentes, patris auxerunt divitias. Tertius artium ingenuarum studio nobili feliciter eruditus diminuere parentum suorum facultatem potius visus est quam augere. Indignantes duo filii emancipari voluerunt, suis familiis provisuri. Sub umbra alarum parentum latuit scholaris, de rebus ipsorum sustentatus, qui ad inopiam arctissimam vergentes, latebras in partibus remotioribus querere compulsi sunt. Duo namque filii opem parentibus prorsus negavere, sed tertius filius eis ministravit. Tandem festivis epulis cuiusdam imperatoris nobilissimi interfuit scholaris cum utroque parente. Appositus est pecten, piscis scilicet prenominatus, seni patri scholaris, edicti communis ignaro. Exierat enim edictum ab imperatore, ut si quis pectinem in mensa reversaret, capitalem subiret sententiam. Insufficientie enim argui videretur mensa imperatoris, si alba portio piscis dicti discumbentibus non sufficeret. Edicti tamen rigor temperatus fuit cuiusdam legis adiunctione, qua institutum est, ut damnandus tribus diebus imperatoria maiestate gloriaretur, et tria precepta ad nutum ipsius executioni sine aliquo obstaculo mandarentur. Damnati igitur patris sententiam in se subiit sponte filius, tribus diebus imperatoris fungens dignitate. Primo itaque die iussit dimidiam partem thesauri imperatoris dari pauperibus, ut pro ipso Dominum exorarent. Secundo die precepit sibi filiam imperatoris adduci, ut ipsa pro voto uteretur. Tota nocte fovit puellam inter amplexus suos, sed honorem virginitatis deflorare noluit. Quod cum pater relatione virginis didicisset, acceptum habuit, absolutionem iuvenis affectuose desiderans. Die tertio imperavit illum suspendi, qui patrem suum piscem vertisse conspexerat. Inficiantibus singulis, deliberativum genus cause tractant magnates, et deficiente accusatore absolvendum esse tam senem quam iuvenem pronuntiatum est. Exultat animus imperatoris, et filiam libens et letus nubere iussit iuveni. Fit ovantis concursus populi, et mendici quibus munifice thesaurus distributus fuerat se exauditos esse a Domino letantur. Hinc consuetudo inolevit, ut piscis dictus dignitatem singularem obtineat.
Capitulum XLI. De murena
Quanta sit gule ambitio docet murena, que inter delicias mense iam reputatur. Refert Basilius viperam sibilo blandienti ab aquis murenam vocare, usque dum coeant. Sed quid? Nonne viperam sapiet proles eius? Adde quod ideo libentius murena potentes vescuntur, ut vino in multa quantitate sumpto sibi mederi compellantur, tanquam inviti. Immo et medici nonnulli physicis astruere laborant rationibus, quod murena cibus sit sanissimus. Sed in hac parte ingeniosi sunt, dum aliorum egritudinem sibi in lucrum cedere conspiciunt. Dum forma murene maculis resperse conspicitur, nonne vipere germana videri videtur? Horrorem multis generat color cum forme dispositione.
Murenam inquit Isidorus tantum esse femini sexus tradunt, et concipere a serpente; ob id a piscatoribus, tanquam a serpente, sibilo vocatur et capitur. Animam eam in cauda habere certum est; nam capite percusso vix eam interimi, cauda statim exanimari.
Capitulum XLII. De salmone
Salmonem a saltu nomen sumpsisse autumant. Caudam enim ori replicat et reflectit, firmiter eam ore tenens, dehinc saltus agilitate locum etiam abruptum conscendit. Simile in virga reperies, que in formam circularem ducta impetuosum et agillimum motum et violentum dat, cum propriam habere permittitur libertatem, tendens in linearem rectitudinem. Sed nec coloris intensi gloria, nec saporis deliciis nobilitatur salmo, antequam marinas aquas gustaverit. Ad mare igitur tendens contra fluminis impetum sese preparat, et a proposito non desistit, usque dum salo reficiatur. Postea ad domicilia nota revertitur victor, refectus amplius solito et longe iocundioris saporis. Sic sic vir prudens finem negotii sic aptare debet initio, ut expedite propositum suum exequi valeat. Tunc felix erit exitus negotii, tunc per arduum virtutum iter facilius ad superna conscendet. Per mare autem amaritudo qua mundus iste respersus est designatur. Nisi autem per experientiam didicerit quis, quid sapiat amaritudo mundi, non erit usquequaque in patientie exercitio corroboratus. Adiutrix est virtutum tribulatio, et torporis desidie ignaviam excutit. Nutrix est strenuitatis persecutio, et adversa non reformidat patientie sustinentia. Opponit se audacia spiritualis fluctibus procellosis adversitatum, et eas contemnit spes, certam evadendi fiduciam prestans. Feruntur pisciculi cum fluminum impetu, sed salmoni cedit aquarum cursus impetuosus. Vide, lector, ne diu gobionem imiteris, qui nunquam in salmonem mutabitur. Dicuntur etiam salmones isici. Isicia vero dicitur ius in quo coquuntur pisces, aut carnes, et reservantur.
Capitulum XLIII. De pisciculo cursum navis impediente
Ferunt esse pisciculum in mari qui virtute occulta navis cursum retardat, dum aut fundo carine aut lateri firmiter adheret. Sic et parva nonnunquam suggestio felix animi propositum impedit, et cursum inchoatum retardat.
Capitulum XLIV. De pisce qui narcos dicitur
Narcos piscis est tante virtutis, ut dicit Aristoteles, quod mediante lino et calamo ad manum piscatoris calamum tenentis accedit stupor et insensibilitas. Immo et totum corpus obstupescet, nisi citius hamum deiiciat. Hinc est etiam quod stuporifera, ut papaver et huiusmodi, dicuntur narcotica. Sic sic, si vitium aliquod, maxime si luxuriam, tibi associare volueris, obdormiet et operatio per manum designata, et tota congeries operum, que per corpus accipi solet.
Capitulum XLV. De pisce qui nitidis delectatur corporibus
Mare Mediterraneum quandoque estivo tempore tante tranquillitatis est, ut legentes mare vestibus depositis balneandi causa mari se committant, ut excitata aura motu corporum vel exilem ventum procreet. Est autem piscis marinus magne quantitatis, qui nitidissimum corpus eliget et cum illo diutius ludet, sed demum, si facultas suppetit, idem devorabit. Sed nautarum astutia insidias piscis illius nonnunquam eludit. Accidit enim aliquando puerum rudentes ascendentem ope manuum destitui, et in mare precipitari; quandoque vero aliquis nautarum in mare sponte descendit, ut anchoram eruat terre adherentem. Adest hostis importunus, piscis videlicet dictus, et corpus humanum amplexatur, ludenti similis. Naute vero in navi existentes funes eiiciunt in mare, ut illis adhereat firmiter tanto discrimini commissus. Interim vero dum funibus se circumligat altera manu ut potest periclitans iuvenis, naute fenum aut stramen formam humanam mentiens, lintheo candidissimo velatum in mare proiiciunt. Nitorem considerans piscis, illo citissime natat, predamque veram relinquit imaginaria delusus. Hospitem maris sodales vigilantissime in navem trahunt, et insidias hostis predam inanem amplexantis effugiunt remigio. Piscis iste hostem humani generis representat, cuius ludibrium est peccator infelix, postea nisi resipiscat, in abyssum miserie precipitandus. Diligentia igitur adhibenda est ut fraus eius eludatur, cuius ludus fraus est.
Capitulum XLVI. De thymallo
Isidorus. Thymallus ex flore nomen accepit, thymum quippe flos appellatur. Nam cum sit specie gratus et gustu iocundus, tamen sicut flos fragrat, et corpore odores aspirat.
Capitulum XLVII. De reti
In reti quedam sunt que naturaliter ad ima tendant, ut plumbum, quedam levia que rete ab imis elevant, et natare faciunt, ut sic idonea fiat dispositio retis ad capturam piscium. Sic et in sermone ad solatium et edificationem auditorum componendo quedam proponi debent pertinentia ad penas gehennales, quedam ad gaudia supracelestia, ut hinc timor incutiatur auditoribus, inde ad superna erigantur. Considera et gladii artificiosam compositionem, et in ea quandam materiam reperies flexibilem, quandam rigidam et flecti nesciam, ut sic instrumentum ictui inferendo et sectioni habile et obediens fiat. Oritur igitur ex discordia rerum quedam confederatio. Mundus enim ipse, megacosmus scilicet, ex elementis constat in quibus concors discordia reperitur. Microcosmus etiam, hominem loquor, constat ex iis in quibus est discordia, sed concors.
Capitulum XLVIII. De terra et terrenis, et primo de motu terre
Terra infimum est elementorum, et quasi mundi centrum. Unde cum ponderibus sit librata suis, mirum est unde motus terre; proveniat. Perhibent quod subterraneos meatus et cavernas venti violentia subintrat, qui cum libertatem non habeat exeundi, furit in se et multiplicatur. Erigitur igitur terre superficies et movetur. Sciendum est enim impossibile esse totalem terram moveri localiter.
De sancta ecclesia
Per terram designatur sancta ecclesia, eo quod laboribus et pressuris teritur, vel a stabilitate sic dicitur. Licet igitur in multis tribulationes sustineat ecclesia, tamen semper aliqui in ecclesia tranquillitate gaudent. Tunditur Tyrus fluctibus, sed non submergitur. Volvitur Arcturus, sed non occidit. Sicut autem ventus interceptus et inclusus in cavernis terre civitates deiicit, ita indignatio superba, diu in corde regnans, virtutum arcem prosternit.
Capitulum XLIX. Quod aqua non sit inferior terra
Movebitur aliquis super hoc quod dicit propheta, «Dominum firmasse terram super aquas». Ex hoc enim videbitur haberi posse aquas esse inferiores terra, cum tamen Alfraganus dicat, unam esse spheram aquarum et terre. Sancti igitur expositores referunt illud prophete ad cotidianum usum loquendi quo dici solet Parisius fundatam esse super Secanam. Rei tamen veritas est, quod paradisus terrestris superior est aquis, cum etiam lunari globo superior sit. Unde et aque cataclysmi paradiso nullam intulere molestiam. Enoc, qui in paradiso iam tunc erat collocatus, aquarum non sensit diluvii incrementa. Mare vero superius est litoribus, ut visus docet. Unde divine iussioni attribuendum est, quod metas positas a Domino non transgreditur mare. Mystice vero illud prophete intellectum, planum erit. Terra namque sancte ecclesie fundata est super aquas baptismales, super aquas etiam donorum Spiritus Sancti mentes fidelium irrigantium. Fides etiam sacrosancte ecclesie firmata est super aquas, id est, doctrinas prophetarum. Iudei vero litteratores dicunt aquam esse infimum elementum, et aquas audent asserere fuisse ab eterno.
Quod vero in rubrica dixi nullus perperam intelligat, credens me docere velle aquam non esse sub terra eo loquendi genere quo vulgus uti solet. Nonne enim et antipodes sub pedibus nostris esse dicuntur. Si tamen philosophice loqui volueris, non magis sunt sub pedibus nostris quam nos sub pedibus eorum. Sed numquid de primis parentibus descenderunt antipodes? Secundum Augustinum, non sunt antipodes, sed doctrine causa aut figmenti ita dici solet.
Capitulum L. De carbone
Carbo, dum interisse creditur, maioris fit virtutis, nam iterum incensus, maiori virtute calescit; cuius tanta est etiam et sine igne firmitas, ut nullo humore corrumpatur, nulla vetustate vincatur. Extinctus enim tam incorruptibiliter durat, ut ii qui limites figunt, eum infossum terra substernant, et lapides desuper figant, ad convincendum litigatorem post quantalibet secula, fixumque lapidem limitem esse agnoscant. Ista referri queunt ad eum qui mundo mortuus est, et ad resurrectionem corporum.
Capitulum LI. De calce
Calcem vivam ferunt ocultum continere ignem, etsi tactu sit frigida; unde si perfundatur aqua, statim latens ignis erumpit. Mira res! Postquam arserit, aquis incenditur quibus solet ignis extingui, oleo extinguitur. Sic et humilitas tribulatione bene nutritur, que nonnunquam prosperitate perit.
Capitulum LII. De metallis
Solertis nature providentia metalla, que materia sunt preliorum et seminaria iurgiorum, in secretis suis recondit penatibus, molestiis multis in hac parte consulere volens. Sed avaritie sitis imperiosa, nullis coercite terminis, hominem coegit rimari viscera terre, in perniciem proprie salutis nimis diligentem perscrutatorem. Originem divitis vene auri et argenti certis homo sequens indiciis, lucis superioris solatium dulce fugiens, tenebris imis sese immergere ausus est. Ducit avaritia nobilem creaturam captivatam et animam liberam servile cogit esse mancipium. Mira res. Avaritia prodigum anime esse facit, sui ipsius contemptorem, et que prodigalitatem exosam habet secundum quid prodiga esse convincitur. Fugienda sunt lucra, que in exitium salutis vergunt. Licet autem metalla occasionem prebeant mali, nonnunquam tamen instrumenta sunt munificentie, maxime cum hilariter egentibus conferuntur.
De providentia
Laudabilis item usus providentie humane cum expensa sufficiens itineri arripiendo ab occidente in orientem in exiguo locatur marsupiola. Numisma forma insignitum victui succurrit, dum in contractibus consuetis, emptio et venditio suis complentur legibus. Sicut igitur lapidicine edificiis succurrunt construendis, ita metallorum vene commerciis peragendis materiam ministrant.
Capitulum LIII. De auro
Inter metalla primatum dignitatis se gloriatur habere rutilans aurum, quod et visum iuvat, et in cibariis sumptum virtuti cooperatur digestive. Confortativum est, et consumptionem non reformidat. Situ non ducit rubiginem, nec vetustatis longeve perhorrescit invidiam. Ignis non pertimescit edacitatem, sed et absque sui detrimento vertitur in liquorem. Recte igitur comparatur aurum sapientie, que temporis vetustati non est obnoxia.
Instructio moralis
Hinc est quod Apollo fingitur esse semper imberbis, quamquam et hoc ipsum possit ad solis naturam referri. Sicut autem aurum madefit appropinquante aurora, sic et cor sapientis madefit imbre lacrimarum, cum ipsum gratia visitat. Eadem est auri et plumbi gravitas, sed virtus dispar. Sic et nonnullorum par est dignitas, mores vero dissimiles.
Capitulum LIV. De ferro
Rigorem ferri generat terrena mollities. Sic et indisciplinatum animum reddit iustitie remissio. Diligentia autem fabri mallei beneficio super incudem ferrum emollit, et in formam debitam ducitur rude metallum. Sic rectoris prudentia, usu discipline secundum regulas orthodoxorum, cor durum reddit lene, et ad instituta vite melioris reducit. Hinc crebris opus est tunsionibus, inde opus est diligentibus exhortationibus. Ignis virtus vix ferri penetrat duritiam, quod tamen cum calefactum fuerit, diu vim caloris retinet. Sic et cor humanum nonnunquam repellit doctrine beneficium, quod tamen cum admissum fuerit, feliciter conservatur. Ferrum accensum igni, nisi duretur ictibus, corrumpitur. Rubens non est habile ad tundendum, neque antequam albescere incipiat. Aceto vel alumine illitum ferrum fit eri simile. Es omne frigore magno melius funditur.
Capitulum LV. De vivo argento
Tanta est virtus vivi argenti, ut sine eius beneficio non possit fieri deauratio. Mira res. In primis videtur auri substantia tota esse absorpta a vivo argento, sed postmodum per calorem ignis, consumpto vivo argento, revertitur color aureus qui prius omnino periisse visus est. Sic sic nonnunquam sine tribulatione non deauratur animus auro sapientie. Tanta quidem aliquando est vis tribulationis, ut sapientie iocunditas prorsus evanuisse videatur, sed solatio Spiritus Sancti, per ignem designato, redit virtus sapientie ad statum debitum. Et vide quia si super sextarium argenti vivi centenarium saxorum superponas, oneri statim resistit; sin vero, auri scrupulum levitatem eius raptim sinu recipit. Ex quo intelligitur, non pondus sed naturam esse cui cedit. Servatur autem melius in vitreis vasis, nam ceteras materias perforat. Potui autem datum, interficit ponderis causa.
Capitulum LVI. Quare herba oriatur viridis
Etsi herbarum diverse sint differentie, sunt enim quedam calide secundum magis et minus, quedam autem frigide, de gremio tamen telluris herbe procedunt viridi pascentes visum colore. Ex aquatico siquidem humore et terre qualitatibus hunc mutuantur colorem. Cum enim terra sit frigida et sicca, color eius naturalis erit nigredo. Color aque, que est frigida et humida, est albedo. Inter hos colores mediastinus est viror. Hinc est quod virides nascuntur herbe. Sicut autem que visum dilectant, viridia scilicet, libenter aspicimus, ut visus solatio suo recreetur, ita solliciti esse deberemus in consideratione illorum que visum interiorem, scilicet intellectum, iuvant.
Capitulum LVII. Quare in eadem terra herbe nascantur contrariorum effectuum
Vera species elementorum, ut docet Aristoteles, in terminis reperitur. Circa centrum terre vera est terra. Facies autem ista terre quam terimus, non est vera terra. Habet enim in se quasdam partes igneas, quasdam aerias, et ita de aliis. Hinc est quod in eodem territorio herbe calide et frigide crescunt. In quibusdam etiam locis felicius crescunt leves avene, in quibusdam hordea. Unde Virgilius:
* Hic segetes, illic veniunt felicius uve, **
Arborei fetus alibi, atque iniussa virescunt **
Gramina. Nonne vides croceos ut Tmolus odores **
India mittit ebur, molles sua thura Sabei. *
Has leges, eternaque federa, certis imposuit natura locis. Audi et Nasonem:
* Tristia deformes pariunt absinthia campi **
Terraque de fructu quam sit amara docet. *
Sic et quibusdam hominibus letior arridet fortuna in una regione quam in alia. Sepe tamen
* Celum, non animum, mutant qui trans mare **
currunt. *
Sed quid, o homo, loca fugis? Te ipsum primo fuge.
* Omne solum forti patria est, ut piscibus equor. *
Nonnullos tangit fabula referenda vice apologi. Ardee remigio alarum veloci utenti nisus obvius venit. Qui cum certificatus esset ab ardea, quod transmarinas partes ipsa adire destinasset, subintulit querens, «Numquid igitur et posteriorem tui regionem tecum feres? Quid igitur loca permutas?» inquit nisus.
Quo vultum, lector, avertis? De te fabula narratur. Quid loca permutas, qui mores non mutas? Audi. Calidius est nasturtium aquaticum quod in aquis crescit quam hortolanum. Locus tibi pacem non dabit, nisi tu tecum fedus ineas.
Capitulum LVIII. De sponsa solis
Herba que sponsa solis dicitur plures sortitur nuncupationes. Dicitur enim intiba, cichorea, dionysia, sponsa solis, solsequium, heliotropium. Hec herba flosculos suos reserat in ortu solis, nec claudit eos quamdiu est sol super faciem terre. Quod licet et quedam alie herbe faciant, in solsequio tamen notabilius est. Per solem nonnunquam in celesti pagina designatur inanis gloria. Sponsa igitur solis est curiosa ambitio, que deliciarum suarum ostentatrix est, dum ei lucet sol inanis glorie. Per solem etiam intelligitur verus sol iustitie.
Attende
Esto igitur, o lector, solsequium, ut ipsum pre oculis cordis constituas in actionibus tuis. Sequere Christum verum solem, vestigia illius sequere, et erit anima tua sponsa solis. Felicissima est anima que amplexibus tanti sponsi gaudet.
Capitulum LIX. De malva
Malva, sole existente in oriente, in orientem se vertit, eo existente in occidente, in occidentem se flectit. Cum vero sol meridionalem plagam tenet, directe stans solem conspicit. Illa enim pars malve que soli est obiecta, radiis solis repercussa, humiditate minuitur. Unde de siccatione illius partis contracta, ex ea parte inclinatur, sive in orientem sive in occidentem. Sic et in floribus, puta solsequio et aliis, sole repercutiente superficiem, folia eorum tenui humiditate exhausta, contracta flectuntur. In nocte vero humiditate infusa, clauduntur laxato foliorum ambitu.
Capitulum LX. De raphano
Quod raphanum Greci, nos radicem vocamus, eo quod totum deorsum nititur, dum reliqua magis in summum olera prosiliunt. Cuius semine macerato quisquis manus suas infecerit, serpentes impune tractabit. Siquidem ex ipsius radice etiam ebur albescit. In cibo quoque venenis resistit. Nam contra venena nuces, radices, lupini, citrum, apium, prosunt, sed contra futura, non contra accepta. Unde et apud veteres ante alias epulas hec solebant mensis apponi.
Capitulum LXI. De betonica
Herba betonica a ieiuno bibita, aut etiam comesta, aciem oculorum reddit meliorem, et lacrimas aufert. Demum caliginem extenuat, et claritatem procreat. Sic et virtus humilitatis diligenter inspecta, mentis oculos illuminat, et peccata lacrimis digna aufert; tenebras vitiorum expellit, et aciem oculorum mentis serenificat. Virtutes autem betonice tot et tante sunt, ut enumerari non queant. Quis autem humilitatis gratiam digne commendare sufficeret? Quid? Quis cuiuscunque herbe vires sufficienter distingueret? Quis virtutis cuiuscunque utilitates scripto comprehendere posset? Hoc ideo proponitur, quia herba confertur virtuti. 
Capitulum LXII. De herba que scelerata dicitur
Vitia sepe se esse virtutes mentiuntur. Unde et per quarundam herbarum effectus vitiorum usus designari possunt. Sceleratam igitur siquis ignorans manducaverit, ridendo exanimabitur. 
Contra inanem gloriam
Sic et inanis gloria quadam delectatione nociva mortem adducit spiritualem, siquis eam nimis coluerit, delectando in ipsius familiaritate. Comestionem namque in celesti scriptura ad delectationem referimus.
Capitulum LXIII. De artemisia
De obedientia
Artemisiam siquis iter faciendo potaverit, non sentiet itineris laborem. Obedientiam observa hilariter, tu qui viator es, et non senties laboris molestiam.
Capitulum LXIV. De cynoglossa
Cynoglossa quartanis medetur. Sic et temperantia luxurie febrem fugat.
Capitulum LXV. De basilisca
De fide
Si quis basiliscam secum portaverit, a serpentibus omnibus tutus erit. Sic et fides insidias aeriarum potestatum arcet. Est autem basilisca herba que crescit ubi basiliscus nascitur. Non est aliquid nature nocivum, cui natura summa remedium non paraverit.
Capitulum LXVI. De rosa
De providentia
Rubus spinis armatus rosam generat, que tactu suavis est et lenis. Sic et providentia aculeis sollicitudinum pungens animum, statum reddit iocundum et delectabilem. Rosa autem, etsi sit rubea et aromatica et amara, non tamen simpliciter calida censeri solet, sed frigida naturaliter. Potest autem rosa tam aromaticitate quam ruboris gratia destitui, si diu superponatur fumositati sulphuris accensi. 
Contra libidinem
Sic et fetor libidinis spoliat castitatem verecundam honore privilegiate gratie. Consortia item malorum etiam verecundo subtrahunt verecundiam. Consuevimus etiam quandoque per rosam designare voluptatis teneritudinem. Sicut autem sub rosa latitat spina pungens, sic et voluptatem comitatur penitudo sollicita.
Capitulum LXVII. De lilio
Stipes lilii, cum sit viridis, florem procreat nitidissimum, qui a virore commutatur in candorem. 
Instructio moralis
Sic et nos mores in melius commutare debemus, ut qui minus maturi sumus candorem innocentie consequamur. Sicut autem candor floris huius in virorem non revertitur, sic et continentia nostra in illecebras vite remissioris degenerare non debet.
Capitulum LXVIII. De lolio et lappa
Sepe triticum degenerat in lolium, sicut et lolium in triticum nobilitatur. Sic et boni nonnunquam consortio malorum aut suggestione inimici corrumpuntur, mali vero exemplo et exhortatione bonorum in viros honestos evadunt. Lappa vero, in altum crescens et sese extendens, fructus perimit. Sic et vitium bonas meditationes suffocat. Sed sicut sarculo vel falce herbe inutiles exciduntur, ita discretione opus erit, ut vitia eradicentur; sic et prelatus degener honestis subditis nocivus est. Sed aderit mors, equissima iudex.
Capitulum LXIX. De myrrha
Sponte manans ex myrrha sudor pretiosior est; elicitus corticis vulnere vilior est. Maxima altitudo extollitur ad quinque proceritatis cubitos. A simili videtur quod disciplina spontanea pluris sit quam iniuncta, cum tamen Anselmus Cantuariensis contrarium asserat.
Capitulum LXX. De lauro et taxo
Laurus viroris gloria nec in hieme nec in estate destituitur, nec coruscantis aeris fulgure uritur. Hinc est quod hec arbor amicissima Iovi perhibetur, eo quod insidias aeris non sentit. Phebus etiam eam amasse fingitur, eo quod per ipsam designatur sapientia, que nec in adversitate fortune leditur iniuriis, nec in prosperitate vincitur illecebris. Per hiemem namque accipimus adversitatem, per estatem designari solet prosperitas. Laurus vero baccis nobilitatur, que medicorum usibus perutiles esse dinoscuntur. Sed, ut supradiximus, vitia sepius se mentiuntur esse virtutes, et
* Pro vitio virtus crimina sepe tulit. *
Taxus enim arbor venenosa, de qua et toxicum aliquando fieri solet, nec hieme nec estate virore destituitur. Fertur etiam inimicitiarum esse procreatrix, usque adeo ut locum in quo crescit putetur a multis reddere infaustum. Ligni tamen huius arboris materies multorum artificiorum usibus accommoda est et habilis, unde et arcus taxei dicuntur. Sic et nonnullorum privata consortia vitanda sunt pro vite enormitate licet aliquando in aliquibus utiles aliis reperiantur.
Capitulum LXXI. De balsamo
Balsami similes vitibus stirpes habent, aqua gaudent, amant amputari, tenacibus foliis sempiterno inumbrantur. Lignum caudicis attactum ferro sine mora moritur. Ea propter aut vitro aut cultellulis osseis, sed in solo cortice artifice plaga vulneratur, e qua eximie suavitatis gutta manat. Post lacrimam, secundum in pretiis locum poma obtinent, cortex tertium, ultimus honos lignum. Per ferrum, accipe rigorem austere severitatis, cui aliquid subtrahendum est pro loco et tempore, maxime in novitiis. Per vitrum aut cultellulum osseum, intellige discipline regularis mansuetudinem.
Capitulum LXXII. Item de balsamo
Balsami guttam adulterant, admixto oleo cyprino vel melle. Sed sincera probatur a melle, si cum lacte coagulaverit, ab oleo, si instillata aque aut admixta, facile fuerit resoluta. Preterea, etsi lanee vestes ex ea tacte non maculantur, adulterata autem neque cum lacte coagulat, et ut oleum in aqua supernatat, et vestem maculat. Balsama si pura fuerint, tantam vim habent, ut si sol excanduerit, sustineri manu non possint.
Capitulum LXXIII. De cinnamo
Ethiopes legunt cinnamum Id frutectum situ brevi nascitur, ramo humili et represso, nunquam ultra duas ulnas altitudinis. Quod gracilius provenerit, eximium magis dicitur. Quod in crassitudinem exuberatur, despectui est.
Capitulum LXXIV. De palma
Palma fructu generoso gloriatur, dactylis videlicet et elatis decoratur, et folia sine ulla successione conservat. Victores vero in triumphis suis palmam gestare consueverunt, eo quod hec arbor oneribus quantumlibet magnis impositis, non vincitur nec frangitur. Quanto vero hec arbor amplius a terra sursum crescit, tanto amplius dilatatur. Non enim stipitis amplissima grossities est terre vicina, ut in aliis arboribus accidere solet. Ut autem testatur Hieronimus, brachia Salvatoris in cruce pro nobis suspensi, in palma extensa sunt, cuius, ut ait Hieronimus, fructus dactyli erant, id est, digiti Domini nostri Iesu Christi. Dixit hoc Hieronimus non solum veritati serviens, sed interpretationi vocabuli alludens, dactyli enim digiti interpretantur. Victor igitur gloriosus, triumphator eximius, in palma vicit, vinctus, ut soluti simus. O crux, nullis peccatorum ponderibus victa, mundi salus. Adde quod palma in partibus inferioribus asperitate quadam munitur, sed superior portio in planitiem decenter tendit. Sic et crux penitentie in sui initio dura et aspera videtur, sed postea commutantur aspera in vias planas.
Capitulum LXXV. De arboribus in genere
Quedam sunt arbores que nec floribus ornantur nec fructum faciunt. Non est opus exemplum proponere, quia multa suppetunt exempla. Quedam flores producunt ex se, visu delectabiles, et suavitate odoris gratissimos, et esui idoneos, dummodo coci in arte sua periti non desit diligentia, sed in fructu degenerant, ut sambucus. Quedam et florum gloria commendabiles sunt, et fructus iocundissimi saporis deliciis commendabiliores, ut pirus et malus. Quedam reperiuntur in fructu nobili generose, que tamen flores non generant, ut ficus. 
Attende
Consimilem in hominibus est videre distinctionem. Sunt enim quidam de quibus in flore iuventutis nulla spes honeste conversationis concipi potest, sed nec fructum dant bonarum operationum cum ad maiorem etatem perveniunt. Alii sunt feliciter inchoantes, adeo ut de ipsorum profectu spes haberi queat, sed cum tempus expectationis adest, in moribus, pro dolor! degenerant. Nonnullos reperies et in etate tenera et in etate matura exactissime esse conversationis. Sunt et nonnulli per campos licentie in etate minori discurrentes, quos tamen gratia pietatis divine dulciter in tempore accepto respicit.
Capitulum LXXVI. De insita et trunco
Tempore insitionis inseritur ramus olive oleastro et spine ramus piri, ut quod per se non potest stipes facere, alio mediante faciat. Videre potes solem directe in quosdam homines radios claritatis sue mittere, sed eorum beneficium alii sentiunt per reverberationem cuiuscumque lucidi corporis. Sic et quosdam gratia sola visitat, ut apostolos, alios solatur gratia mediante doctrina apostolorum. Et vide quia truncus quod sibi contrarium est appetit, non ut sibi retineat, sed ut in insitam transferat, sic et bonus prelatus quod corpori suo molestum est sustinet, ut subditis felicius et melius provideat.
Capitulum LXXVII. De pomis et piris
Magis odorifera sunt poma quam pira, cum tamen pira sint prestantiora. Sic et quidam minus honesti maiorem fame gloriam consequuntur, et, ut ait Hieronimus, viles virge pretiosa sudant balsama. Preterea poma natant, sed pira aquarum ima petunt. Sic quidam de facili tribulationum evadunt pericula, cum tamen alii longe illis honestiores summis miseriis fere submergi videantur.
Capitulum LXXVIII. De piri
Solet queri quare nociva sint pira, nisi vino conficiantur. Pira quidem sunt dure substantie, et digestioni repugnantia, et frigide complexionis. Si itaque post esum pirorum aqua frigida sumatur, augmentabitur eorum frigiditas, que repugnat virtuti digestive, unde crudi et grossi generantur humores, ex quibus multe nascuntur egritudines. Ideo accipi debent cum vino, ut caliditate vini temperetur eorum frigiditas. Et notandum quia omnes fructus molles, ut cerasa, mora, uve, et etiam poma, et huiusmodi, ieiuno stomacho debent exhiberi, et non post cibum. Facile enim propter habilitatem suam putrefiunt, et cito corrumpuntur, et in fumum resolvuntur. Pira vero et coctana, que post cibum sumpta laxant ponderositate sua, ante cibum constipant.
Capitulum LXXIX. De arboribus incisis in plenilunio
Omnia medullosa in plenilunio inplentur medullis, in semilunio vero minorantur in eis medulle. Similiter arbores incise in plenilunio, quia in eis humiditas abundans laxat poros, non diu servantur a putredine. In semilunio autem humiditate sublata, suarum partium maiori coherentia indurate, incise longo tempore sine corruptione perdurant. Pannus vero in semilunio aqua infusus, naturali glutinosa sui humiditate prorsus sublata, exsiccatus, de facili teritur et perforatur. 
Instructio
Per plenilunium plenitudo potestatis intelligitur. Arbores vero sunt potentes erecti per superbiam, qui si in magna sui potestate ad iracundiam provocantur, nimis indignantes, in se tabescunt, pre nimia tumoris indignatione. Cum vero in semilunio, id est, in diminutione claritatis sue potestatis, aliquando compelluntur ad iram, non adeo de facili perturbantur, sed sustinent.
Capitulum LXXX. De ficu Egyptia
Ficus Egyptia foliis est moro comparanda, poma non ramis tantum gestitans, sed et caudice, usque adeo fecunditatis angusta est. 
Solinus. Uno anno fructum septies sufficit; unum pomum decerpseris, alterum sine mora protuberat. Materia eius in aquam missa subsidit. Deinde cum diu desederit in liquore, levior facta sustollitur, et versa vice quod natura in alio ligni genere non recipit, fit humore sicca. A senibus sepius in cibo sumpte ficus, rugas eorum feruntur distendere. Tauros quoque ferocissimos, ad fici arborem colligatos, repente mansuescere dicunt. O si hanc virtutem in tyrannis et in sodalibus discolis arbor ista sortiretur.
Capitulum LXXXI. De nuce
Pomum nucis, quam iuglandem vocant, tantam vim habet, ut missum inter suspectos herbarum vel fungorum cibos, quicquid in eis virulentum est excutiat, rapiat, et extinguat. Sicut autem umbra vel stillicidium foliorum eius proximis arboribus nocet, sic pinus prodest cunctis que sub ea servantur.
Capitulum LXXXII. De iunipero
Iuniperus dicitur a pir, quod est ignis; sive quod ab amplo in angustum finit ut ignis; sive quod diu conceptum teneat ignem, adeo ut si prune ex eius cinere fuerint cooperte, usque ad annum perveniant.
Capitulum LXXXIII. De ebeno
Ebenus cesa durescit in lapidem, cuius lignum nigrum est, cortex levis ut lauri. Ignis virtute dissolvi dedignatur.
Capitulum LXXXIV. De hedera
Hedera hedis abundantiam lactis prebet. Hedere frigide terre sunt indices; nam antipharmacon ebrietatis est, siquis potus hedera coronetur.
Capitulum LXXXV. De lapidibus achate et medicon
In verbis et herbis et lapidibus multam esse virtutem compertum est a diligentibus naturarum investigatoribus. Certissimum autem experimentum fidem dicto nostro facit. Unde Eneas Achatem socium habuisse dicitur familiarem, eo quod virtute illius lapidis gratiam multorum adquisivit, et a multis ereptus est periculis. Portatus namque lapis achates portantem amabilem et facundum et potentem facit. Sic et serenitas conscientie, securum reddit verbis veritatis confidenter utentem, et potentem coram illo a quo omnis est potestas. Similiter medicon est lapis dictus a Medea, eo quod ipso uti solebat in incantationibus suis.
Capitulum LXXXVI. De asbesto
Detestabilis est ira, similis lapidi asbesto, qui semel accensus nequit extingui.
Capitulum LXXXVII. De chelidonio
Chelidonius in ventriculis hirundinum invenitur. Sic et constantie soliditas in pectoribus virorum spiritualium regnat. Chelidonius autem rufus portantes se gratissimos facit; niger vero gestatus optimum finem negotiis imponit, et ad iras potentum sedandas idoneus est. 
De constantia
Sic et constantie virtus fervore caritatis accensa, homines constantes reddit, gratissimos Deo et hominibus. Constantia autem, insignita gratia humilitatis, negotia ad exitum letum feliciter perducit, et iram summi iudicis sedat.
Capitulum LXXXVIII. De magnete
Magnetes si capiti uxoris dormientis supponatur, incestum eius viro ab ea detegi compellit. 
De fortitudine
Sic et fortitudo torporem et desidiam sensualitatis manifestat rationi et condemnat.
Capitulum LXXXIX. De lapide qui allectorio dicitur
Allectorio, qui invenitur in ventribus gallorum, invictum facit portantem se. Nam gladiator eum habens in ore, invictus permanet, et sine siti. Similiter et reges, eum habentes in ore, fortiter dimicabant. Sepe etiam aliqui expulsi a regno, non solum propriam dominationem, verum et alienam, receperunt, portantes ipsum. 
De prudentia
Per hunc usus discretionis designari potest, qui in pectoribus prelatorum precipue reperiri debet, et eo si utantur resistent tam tenebrarum principibus quam tyrannis, quam vitiis. In ore etiam portari debet, ut verbis circumspecte prolatis assit discretionis moderamen. Sepe etiam illi qui in regionem dissimilitudinis abierunt, per usum discretionis maiorem solito in conspectu altissimi gratiam adepti sunt, gratia discretionem preveniente.
Capitulum XC. De beryllo
Beryllus vitio oculorum medetur. 
De meditatione mortis
Sic et meditatio mortis tutissimum est remedium contra malum curiositatis, quam visus nutrire solet.
Capitulum XCI. De smaragdo
Smaragdus substantiam pecunie adaugere solet. 
De misericordia
Sic et misericordie effectus regnum celeste adquirit. Bona igitur temporalia ad hunc usum habenda sunt, ut pauperibus pro tempore fideliter erogentur, ut bonorum temporalium fideles dispensatores felici commutatione eterna bona recipiant.
Capitulum XCII. De adamante
Adamas ferro vinci non potest, rumpitur autem in fusione aceti et sanguinis hircini. Sic et cor avarum, cum vix vinci queat, vincitur tamen quandoque acutis verbis usque ad medullam cordis penetrantibus, et dulcedine morali, que de fetore vitiorum instituitur. Sanguis enim dulcis est. Hircus vero fetorem vitiorum nonnunquam figurat.
Capitulum XCIII. Item de adamante
Solinus. Indicorum lapidum in adamantibus dignitas prima, utpote qui lymphationes abigunt, venenis resistunt, mentium vanos metus pellunt. Iterum
Capitulum XCIV. De adamante et magnete
Inter adamantem et magneten est quedam nature occulta dissensio, adeo ut iuxtapositus non sinat magneten rapere ferrum; vel si admotus magnes ferrum traxerit, quasi predam quandam adamas magneti rapiat atque auferat.
Capitulum XCV. De galactite
Solinus. Galactites lapis est ater, si teratur, reddit succum album ad lactis saporem. Feminis nutrientibus illigatus, fecundat ubera. Subnexus parvulis largiusculos haustus facit salivarum. Intra os receptus, liquescit; cum solvitur tamen, memorie bonum perimit.
Capitulum XCVI. De crystallo
Solinus. Putant glaciem coire, et in crystallum corporari. Sed frustra; nam si ita foret, nec Albanda Asie, nec Cypros insula, hanc materiam procrearent, quibus ad modum calor iugis est.
Capitulum XCVII. De gagate
Solinus. Si decorem gagatis requiras, nigro gemmeus; si naturam, aqua ardet, oleo restinguitur; si potestatem, attritu calefactus applicita detinet, atque succinum; si beneficium, hydropicis illum portantibus beneficium prestat.
Capitulum XCVIII. De vi attractiva
Rerum alie trahuntur ex natura, alie ex accidenti. Ex accidenti, dupliciter, aut ex necessitate, aut accidentali similitudine. Necessitate, ut cum natura corporis pro dissimilitudine respuenda trahit, fame coacta. Unde membra famelica ex cibi inopia, ut in furfure aut etiam nocivis herbis sibi trahunt nutrimentum. Accidentali similitudine, utpote cum res non nutribilis, nutribili admixta, accidentalem contrahit amicabilitatem, qua potest nutrire subiectum. Unde aliquando membra aquam conditam ad sui nutrimentum attrahunt. Hac accidentali qualitatum similitudine, interfecti vulnus, infectum spiritibus interficientis, aerem rursus infectum interfectore transeunte trahit, quo intercepto, sanguis extra manat. Natura enim corporis adhuc viventis sanguinem ut sibi amicum attraheret, aerem vero infectum tanquam inimicum excluderet. Similiter cornu serpentis aerem veneno infectum accidentaliter quadam similitudine trahit, ipsumque densando in sudorem commutat. Ex natura multipliciter fit attractio, aut vi caloris, aut virtute, aut naturali qualitatum similitudine, aut lege vacuitatis. Vi caloris, ignis attrahit oleum ad sui fomentum. Virtute dupliciter fit attractio, vel occulta, vel manifesta. Occulta virtute, non tamen sine aliqua qualitatum similitudine, ut scamonia choleram, helleborus melancholiam attrahit. Virtute manifesta, id est, sensibili, adamas vel magnes trahit ferrum, lapis gagates paleam. Qualitatum naturali similitudine, nec tamen sine virtute trahente, calidus stomachus calida, frigidus frigida attrahit nutrimenta. Et nota, quod sicut amica similitudine fit attractio, ita dissimilitudine inimica sequitur expulsio. Unde acetum aque commixtum, radicibus arborum iniectum, dissimilitudine expellitur, aqua vero attrahitur, quia arbori amicatur. Sic et magnes ex parte similitudinis trahit, ex parte quadam dissimilitudinis repellit. Sic et virtus appetitiva similitudine amica trahit; expulsiva, dissimilitudine inimica repellit. Notandum est tamen, quod ad hoc ut fiat attractio, oportet rem agentem violentiorem esse in attrahendo re attrahenda.
Nam si equalis in attrahendo eorum esset potentia, equali contradictione nulla fieret attractio. Inde est quod magnes trahit ferrum, et non alium magnetem, licet cum eo maiorem habeat similitudinem, quia magnes magneti mutua et equali contradictione contradicit. Ferrum vero, cum sit debilioris virtutis, ipsi cedit. Vacuitatis lege cucurbita attrahit sanguinem, fovea vel samida aerem, scutella aque summersa aquam.
Ex predictis de facili constare potest intelligenti, unde statua Machometi ferrea in aere stet sine aliquo vinculo vel basi. Sunt enim in parietinis templi plures lapides adamantini, equales in quantitate et virtute, reconditi, qui equali vi proportionis ferrum in medio collocatum sustinent. Non enim vergere potest in dextram partem propter vim adamantis in sinistra regione repositi, ferrum ad se attrahentis. Ima petere non potest, propter adamantem in superiori regione constitutum.
Naute etiam mare legentes, cum beneficium claritatis solis in tempore nubilo non sentiunt, aut etiam cum caligine nocturnarum tenebrarum mundus obvolvitur, et ignorant in quem mundi cardinem prora tendat, acum super magnetem ponunt, que circulariter circumvolvitur usque dum, eius motu cessante, cuspis ipsius septentrionalem plagam respiciat. 
De prelato
Sic et prelatus in hoc mari suos subditos dirigere debet, ut ratio eius Aquiloni illi sese obviat, de quo scriptum est, «Ab Aquilone pandetur omne malum». Illi igitur qui presunt regimini sanctarum animarum, vi quadam attrahere debent alios ad cultum religionis, ut instent opportune importunie. Vim quidem patitur regnum celorum, et violenti diripitur illud. Paterna correptio, vis quedam est; exhortatio, vis quedam est. Hinc est quod baculus prelati formam habet in parte superiori recurvam, ut attrahere sciat prelatus ad se alios. Sed utinam etiam attendat, quod ipse baculus in ipsum ferentem reflectitur, ut crucem Domini non in angaria cum Simone Cireneo portet, sed in propriis humeris cum Iesu. De baculo autem pastorali ait quidam:
* Attrahe per prima, medio rege, punge per ima. *
Virtutem habuit attractivam ille qui ait, «Cum exaltatus fuero a terra, omnia ad me traham». Quid causaris, lector, debilem te esse, et infirmum, et impotentem sequi gigantem gemine substantie? Leni manu et dulcissima trahet te secum. Feret et te sicut aquila fert pullos suos. Quid reformidas? Securus esto cum eo qui est ipsa securitas.
Capitulum XCIX. De animalibus
Non est mihi turpe fateri, nec etiam nomina singularum specierum animalium me nosse, nedum naturas me nosse fatear. Multe etiam sunt nature rerum tam cotidiano usu quam experientia comperte, quas scripto commendare superfluum esset, eo quod note vulgo sunt. Quedam vero adeo sunt occulte, ac si dicat natura, «Secretum meum mihi, secretum meum mihi!» Media igitur via incedamus, ut nec vulgaria nisi raro in medium proferre velimus, nec ea que subtilioribus egent inquisitionibus enucleaturos nos fore, spondere presumamus.
Capitulum C. De crocodrillo
Solinus. Crocodrillus, malum quadrupes, et in terra et in flumine pariter valet. Linguam non habet, maxillam movet superiorem. Morsus eius horribili tenacitate conveniunt, stipant se pectinatim serie dentium. Plerumque ad viginti ulnas magnitudinis evalescit. Equalia anseris edit ova. Metatur locum nido naturali providentia, nec alibi fetus premit, quam quo crescentis Nili aque pervenire non possunt. In partu fovendo mas et femina vices servant. Preter hiatum oris, armatus est etiam unguium immanitate. Noctibus in aqua degit, per diem humi adrequiescit. Circumdatur maxima firmitate cutis, in tantum ut ictus quovis tormento adactos tergo repercutiat. Secundum Isidorum, dicitur crocodrillus a croceo colore.
Capitulum CI. Item de crocodrillo
Prima natura
Crocodrillus est serpens aquaticus, bubalis infestus, magne quantitatis. Hoc autem singulare habet inter animalia, quod comedendo non movet nisi molam superiorem. Sepe diximus quod per comestionem designatur delectatio in celesti pagina.
Adaptatio
In Sacra autem Scriptura delectari debemus, ita ut et eterna speremus, et formidanda vitemus. Per molam superiorem accipe spem, per inferiorem, timorem. Associentur simul spes et timor, ne spes sine timore luxuriet in presumptionem, timor vero sine spe degeneret in desperationem. Sunt autem quidam presumptuosi per crocodrillum designandi, qui timorem Dei non ponunt ante oculos suos, sed quadam temeritate sibi blandiuntur, semper sibi leta et prospera promittentes. Hi quasi mola superiore tantum utuntur comedentes, dum sperant presumptuose, ex quo spem illorum timor non castigat. Et vide quod crocodrillus hominem vorat, et plorat. Sic et sunt quidam qui devoti videntur esse in ecclesia, rapinis tamen et turpibus lucris et questibus inhiant.
Capitulum CII. De glandosa
Morsus glandose putidus est. Qui hunc serpentem occidit, odor eius putidus fit, et omnem odorem perdit nisi solius illius odoris.
De invidia
Glandosa representat invidiam, cuius detractio putida est. Quid autem invidiam interficit, nisi ipsa invidia? Sui enim ipsius peremtrix est, et aculeis propriis succumbit. Odorem autem rei honeste non percipit, sed ea tantum que invidie sunt odoratur.
Capitulum CIII. De rhinoceronte
Solinus. Rhinocerontis color est buxeus, in naribus cornu unicum et repandum, quod subinde attritum cautibus in mucronem excitat, eo quod adversus elephantes preliatur, par ipsis longitudine, brevior cruribus, naturaliter alvum petens, quam solam intelligit ictibus suis perviam.
Capitulum CIV. Item de rhinoceronte
Refert autem Isidorus quod tante est fortitudinis, ut nulla venantium virtute capiatur. Virgo autem proponitur puella, que venienti sinum aperit, in quo omni ferocitate deposita ille caput ponit, sicque soporatus, velut inermis capitur. Nonnulli istud adaptaverunt Christo et ecclesie. Sed non solum ad Saulum spirantem minarum hec queunt referri, sed ad quemcumque transeuntem ad liberam et spontaneam servitutem. Hunc enim sapientia sinu suo fovet, et amplexibus refovet spiritualibus.
Capitulum CV. De vipera
Vipera nomen sortita est eo quod vi pariat. Nam et cum venter eius ad partum ingemuerit, catuli non expectantes nature maturam resolutionem, corrosis eius lateribus, vi erumpunt cum matris interitu. Infelix est ista fecunditas, que in exitium fecundate vergit. Sic sic invidia sui ipsius excruciatrix est, sibi ipsi pestis letifera. Dum infaustam sobolem procreat, motus videlicet ex ipsa nascentes, exitio proprio fecundatur mater venenosa.
Reducere autem debet homo ad memoriam maledictionem divinam serpenti datam, quociens ad memoriam revocat partum vipere. Fuit enim serpens materialis, organum antiqui serpentis, a quo venenum infusum in radicem ramos in posteritate infecit. Non dico tamen viperam fuisse organum seductoris nostri, sed in genere sto cum Sacra Scriptura. Nec a me extorquebis parean prime parenti comparuisse, etsi nonnulli hoc evincere contendant Sumunt autem argumentum ex eo quod legitur in Genesi, «Super pectus tuum gradieris». Coniiciunt enim ex hoc, serpentem illum erectum fuisse, iuxta quod Lucanus ait:
* Et contentus iter cauda sulcare pareas. *
Capitulum CVI. De nepa
Nepa dicitur serpens quidam eo quod, in coitu ex nimio furore accense et estuantis libidinis, caput sui comparis dentibus precidit.
Item de invidia
Sic sic invidus sodalibus nocere promptissimus est, pestis in claustro exitialis, letifera tabes, monstrum horribile, monstrum nulla virtute redemptum Placet autem nonnullis nepam esse viperam, quia femina marem necat, et ipsa pariens moritur. Unde dicitur
* Concipiens morte, parit equa vipera sorte. *
Capitulum CVII. De dentibus anguis in modum seminum terre commissis
Sub fabulis poetarum latet nonnunquam instructio moralis. Fabulosa igitur Nasonis morphosis dentes anguis in milites armatos et ad invicem dimicantes, sed et se mutuis vulneribus perimentes, commutans, docet ex venenosis detractionibus non solum iurgia et pugnas, sed mortem spiritualem procreari. Nata est ferrea seges ex seminibus letiferis, et ex dentibus detractionis bella plusquam civilia orta sunt. Seruntur verba detractoria, et fratres, dum capulo manus admovent, fratricide efficiuntur. Lites ad lituos compellunt etiam fratres, et pugna vocalis pugne realis mater est. Quicumque igitur cum Cadmo anguem invidie in aliquo interfecit, videat ne dentes reserventur, sed potius adnihilentur. Sacrosancta ecclesia Arii perfidiam interemit, videat tamen ne hereses ipsius in terra liberi arbitrii alicuius seminentur, sed potius destruantur.
Capitulum CVIII. De tiria
Tiria est genus serpentis, de qua et toxicum fit, et tiriaca contra malitiam toxici prebens remedium.
Adaptatio
Sic et ab illo procedere debet satisfactio, a quo orta est et iniuria. Ab eodem ore exit aer refrigerans et aer calefaciens. Ratio quare nunc ex ore aer emissus calefaciat, nunc frigidum quid reddat. 
Diversis tamen modis varia complentur officia. Comprimitur namque os, cum aer emittitur aliquid refrigeraturus, et quadam sibilatione agili educitur. Cum vero spiritus aerius exit ab ore beneficium caloris alicui corpori impertiturus, emittitur ab ore semiulco non adeo compresso, ita quod et aer leniter exsufflatur, et corpus calefaciendum ori admovetur. Alio etiam modo placandus est animus lesus quam eo quo conturbatus est. Ab eodem ore a quo fraterna lesio processit, egrediatur et consolatio. Virga Mercurii, quam caduceum dicunt, ex una parte letalis fuit, ex altera vite collativa. Mors enim et vita in manibus lingue. Mercurius nunc descendit ad inferos, nunc redit ad superos.
Capitulum CIX. De vulgari serpente
Serpens vulgaris homini dormienti dat inducias, sed cum expergiscitur homo a serpente pungitur. Virgilius igitur repatrians, dulcibus Athenis, in quibus propter studium philosophorum. Pallas coli dicebatur, relictis, non animo sed corpore fatigatus ex itinere, locum amenum in recessu quodam elegit, ut somno artus recrearet, ignarus serpentis qui domicilium ibidem elegerat. Dormientis autem labro culex insedit, custos vite tanti hospitis. Dum enim os patens philosophi, iam semiexcitati et aliquantisper adhuc somni deliciis torpentis, serpens intrare moliretur, culex acerrime labrum pungens, Maronem a somno prorsus excitavit, et manu velociter adducta, liberatorem cui vitam debuit nescius interemit. Beneficio itaque manus os obtegentis exclusus est hostis, et eadem peremptus. Advertens autem gloriosus vatum apex se conservatorem vite sue neci dedisse, manum propriam sceleris arguit, et dum feliciter a culice se conservatum deprehendit, infelicem se in noce custodis sui censuit. Honoris autem gratiam quam potuit culici suo retulit, dum ipsum in loco delicioso recondit, et epitaphium nobile, materiam eventus continens, in laudem eius conscripsit. Immo et libellum edidit, quem «De culice» inscripsit; matura namque pectora seriis ludicra interserere norunt, recreationis gratia. Cato circumintrasse legitur, Ulyxes calculis lusisse, Achilles pila, Orpheus fidibus canoris se recreasse perhibetur.
Sed quid? Rara fides ideo est, quia multi multa loquuntur. Hoc adiicio, quia postquam librum Virgilii De culice inspexi, alium esse tenorem relationis adverti. Ut enim refert Virgilius, pastor quidam locum sibi amenum elegit, ut artus somno reficerit. Dum autem serpens ei necem moliretur, culicis interempti beneficio evasit. Nocte igitur sequenti culex in somno apparuit pastori, male sibi recompensatum esse tantum beneficium asserens. Excitatus pastor a somno, locum adiit in quo suum liberatorem morti dederat, sepelivitque culicem sub lapide, in cuius fronte scripsit elogium istud:
* Parve culex, pecudum custos tibi tale merenti **
Funeris officium vite pro munere reddit. *
Adaptatio
Serpens antiqui serpentis typum gerit, qui somnolentos et desides et otio effeminatos persequi dedignatur, sed vigilantes infestat. Si torporem ignavie excutis, qui prius somno desidie torpuisti, aderit serpens antiquus, paratus venenum suggestionis infundere.
Rerum tamen plurium typum gerit serpens, secundum diversarum naturarum schemata. Capiti namque servando summam adhibet diligentiam, in quo prudentiam representat, que dignitatem rationis conservare satagit. Ancillatur enim ratio, dum blanditiis sensualitatis illicitis consentit. Dignitatis vero sue gloriam conservat, dum sedens pro tribunali vanitates spernit. Sicut igitur serpens caput sedulus conservat illesum, ita et nos rationis dignitatem conservare iubemur, cum dicitur, «Estote prudentes sicut serpentes».
Egyptii vero annum representabant per serpentem depictum caudam ore tenentem, ac si annus in se revolvatur.
Quid quod Dominus ipse Iesus Christus serpenti comparatur? Plures autem cause super hoc queunt assignari. Sicut enim in deserto respicientes filii Israel in serpentem eneum erectum in palo liberati sunt ab ignitis morsibus serpentum, ita respicientes oculis fidei et devotionis in Christum in ligno crucis pro nobis erectum, ab insidiis antiqui hostis liberabuntur. Christus etiam tiriaca est et antidotum, ad expellendum malitiam veneni infusi ab antiquo hoste. Christi item caput illesum erat, quia Deitas impassibilis erat. Christus etiam erat serpens per prudentiam, dum in humilitate astutiam principis huius mundi elusit.
Capitulum CX. De venenosis animalibus in genere
Animalia venenosa in hieme venenum habent, sed eorum venenum tunc temporis torpet. In estate vero veneno nocent, cum tamen venenum naturaliter frigidum sit. 
Adaptatio
Sic sic nonnulli sunt qui venenum sue perfidie in hieme adversitatis occultant, sed in estate prosperitatis fraudes que prius latuerant ostentant.
Capitulum CXI. De anguibus
Solinus. Anguibus universis hebes visus est. Raro in adversum contuentur; nec frustra, cum oculos non in fronte habeant, sed in temporibus, adeo ut citius audiant quam aspiciant. Omnes autem serpentes frigide sunt natura, nec percutiunt nisi quando calescunt. Unde et venena earum plus die quam nocte nocent. Dicit autem Plinius quod serpentis caput, si cum duobus evaserit digitis, nihilominus vivit; unde et totum corpus obiicit pro capite ferientibus.
Capitulum CXII. De hypnale
Solinus. Hypnale, quod somno nocet, teste etiam Cleopatra, emitur ad mortem. Aliarum virus quoniam medelas admittit, minus fame meretur.
Capitulum CXIII. De aranea
Seipsam eviscerat aranea, ut materia non desit cassibus contexendis. Venationi indulget infructuose, muscarum sedula venatrix. Tumorem vero ex morsu aranee provenientem sedat emplastrum de muscis factum loco doloris superpositum. Sic sic multi seipsos eviscerant, in questu rerum inutilium. Quidam enim casses fraudium subtilium contexunt, ut muscas rerum temporalium consequantur. Alii ingenium divitis vene circa questiones inutiles consumunt, pro dolor! et ipsi, muscarum venatores, sophisticas importunitates aucupantur in syllabis et verborum inutilibus cavillationibus exagitantur.
Adaptatio
Nonne autem morsum aranee sedat emplastrum de muscis factum, dum instantia sophistica conatum sophiste elidit? Morsus item aranee morsus est cupiditatis venenose, sed malagma de muscis compositum cupiditati mederi videtur, dum misera cupiditas votum suum in adeptione rerum temporalium consequitur. Quid venatur ambitio nisi muscas? Logicis notum est quod sophistica dialectice casus est. Sophistica item casses suos in inani suspendit, ut inanem predam consequatur. 
Mentitur dialecticam tanquam casus eius, et Thesea in Labyrinthum ducit erroris. Ausa est Arachne cum Pallade certamen inire; sic et Thrasonica sapientiam ad congressum provocare temeraria presumit. Mutatur in araneam, et artem exercet inutilem, sibi ipsi in materie cassium eductione operatrix perniciosa.
Capitulum CXIV. De aspide
Vulgo notum est quod aspis unam aurium terre committit firmissime, alteram caude extremitate obturat, ne vocem incantantis audiat.
Instructio moralis
Per aures intellectum et rationem accipe. Sunt enim aures interiores, secundum quod Dominus ait in Evangelio, «Qui habet aures audiendi, audiat». Predicantis itaque vocem qui sapienter animam incantat, terrenis sollicitudinibus deditus audire renuit, quia meditationes suas et rationem, qua abutitur, circa terrena versari compellit. Finali etiam proposito suo, per caude extremitatem designato, vim intelligentie obstruit, ne que salubria sunt anima cor subintrent.
Lucanus vero vocat aspida somniferam, quia vulneratus ab illa somnum morti continuat. De ipsa etiam subiungit Lucanus, dicens:
* Ipsa caloris egens gelidum non transit in orbem **
Sponte sua, Niloque tenus metitur arenas. **
Sed quis erit nobis lucri pudor? inde petuntur **
Huc Libyce, mortes, et fecimus aspida mercem. *
Capitulum CXV. De serpente qui dicitur hemorrhois
Hemorrhois est serpens sic dictus a sanguine, nimium enim sanguinem emittit quis ab ea punctus. Unde etiam mulier patiens profluvium sanguinis hemorrhoissa dicitur. De hoc serpentis genere ait Lucanus:
* Et non stare suum miseris passura cruorem, **
Squamiferos ingens hemorrhois explicat orbes. *
De obstinatione
Designatur sic obstinatio animi, que sanguinem sanguini accumulat, id est, peccatum peccato.
Capitulum CXVI. De serpente qui dicitur dipsas
Dipsas torrida dicitur, quia vulneratus ab ipsa tanto fervoris accenditur estu, ut nulla aquarum abundantia sitim eius compescere queat.
De ambitione
Hec est ambitio, cuius sitis nulla divitiarum copia sedari potest, adeo ut dici possit,
* Dumque sitim sedare cupit, sitis altera crescit. **
Quo plus sunt pote plus sitiuntur aque. *
Naturam autem serpentis huius ita exprimit Lucanus, ut ad pestem ambitionis versus commendabiles possint signanter referri
* Ecce subit virus tacitum, carpitque medullas **
Ignis edax, calidaque incendit viscera tabe. *
Quod vero de iuvene vulnerato a Lucanus proponit ad illum qui servile mancipium... [B.] dipsade Lucanus proponit, ad illum qui servile mancipium est ambitionis, competenter potest retorqueri.
* Ille vel in Tanaim missus, Rhodanumque Padumque, **
Arderet, Nilumque bibens per rura vagantem. *
Capitulum CXVII. De serpente qui dicitur prester
Prester est serpens fumum exhalans, et in morsu suo tumorem tantum adducens homini leso, ut humana forma prorsus recedat. Utrumque Lucanus manifestat. Dicens enim,
* Oraque distendens avidus fumantia prester *,
exhalationem fumi indicat. Secundum vero declarat, dicens,
* Nasidium Marsi cultorem torridus agri **
Percussit prester; illi rubor igneus ora **
Succendit, tenditque cutem, pereunte figura, **
Miscens cuncta tumor. *
Prester superbiam designat, que aliis preesse appetit. 
De superbia
Hec ignem evomere naribus videtur, et fumum exhalare. Tumorem fovet superciliosum, et hominis figura perire videtur, dum homo monstrum induit elationis.
Capitulum CXVIII. De amphisibena
Amphisibena est serpens duo habens capita, unum in una extremitatum, alterum in altera. Unde Lucanus,
*Et gravis in geminum vergens caput amphisibena. *
Sic et multi sunt qui duo contraria habent proposita.
Adaptatio
Sunt enim nonnulli sibi ipsis blandientes, et in proposito habentes vite remissioris illecebris iuventutem suam se exposituros fore, sed maturiorem etatem maturioribus spondent se daturos esse consiliis. Videlicet, anni ipsorum in dispositione eorum sunt, et vitam suam ad nutum suum protelare queunt. Non sic, impii, non sic, sed tanquam pulvis quem proiicit ventus a facie terre.
Capitulum CXIX. De serpente qui dicitur seps
Ut docet Lucanus, illius quem vulnerat seps totum corpus liquitur et dissolvitur, adeo ut ossa cum corpore totali dissolvat.
De invidia
Sic et invidie venenum membra invidi decoquit, et animam miseram tabe non solum inficit sed corrumpit.
Capitulum CXX. De basilisco
Solinus. Basiliscus in terris malum singulare. Serpens est pene ad semipedem longitudinis, non hominis tantum vel aliorum animantium exitiis datus, sed terre quoque, quam polluit et exurit, ubicunque ferale sortitur receptaculum. Denique extinguit herbas, necat arbores, ipsas etiam corrumpit auras, ita ut in aere nulla alitum impune transvolet. Cum movetur, media corporis parte serpit, media arduus est et excelsus. Sibilum eius etiam alii serpentes perhorrescunt; et cum acceperint, fugam queque quoquo potest properant. Quicquid morsu eius occiderit, non depascitur fera, non attrectat ales. A mustelis tamen vincitur, quas homines inferunt cavernis in quibus delitescit. Vis tamen nec defuncto deest. Denique basilisci reliquias ampliore sestertio Pergameni comparaverunt, ut edem Apellis manu insignem nec aranee intexerent nec alites involarent.
Capitulum CXXI. De bufone
Bufo, horroris animal, armatum veneno, nunc cum aranea, nunc cum lacerta, quandoque cum colubro, aut etiam serpente, certamen subit, multis infestus, multa animalia infestans. Salvia libenter vescitur, cuius radicem nonnunquam venenositate sua inficit. Hinc est quod etsi salvia in se salubris herba sit, multis tamen infecta non solum perniciosa sed et letalis extitit. Area igitur salvie corona rute cingi et ambiri debet, cuius ros bufoni mortis collativus est.
De munditia
Munditia igitur, per rutam designata, seipsum homo muniat, ut venenum luxurie excludat.
Utilis tamen est bufo in multis, sed precipue in lapide quem in capite ipsius reperire poteris. Hostis veneni, in animali venenoso a natura producitur. Lapis enim iste, ab homine gestatus, veneni arcet malitiam. Numerat autem lapis iste virgis seu lineis annos bufonis, quia quot sunt eius anni tot distinguetur lapis protractionibus, sicut et in distinctionibus cornuum pecorum anni ipsorum numerari solent. O pudor! o dedecus! Multi reperiuntur homines, ad imaginem ipsius Dei conditi, vix in aliquo aliis utiles, et bufo in multis commendabilis est. «Vidit Deus cuncta que fecit, et erant valde bona». Homo igitur, qui de natura bonum est, malus vitio proprio efficitur. O nobilis creatura homo, qui cunctis de dignitate nature prees animatis, erubesce, dum venenosis animalibus vilior efficeris, veneno non materiali sed spirituali. Habet enim invidia suum venenum, veneno materiali longe detestabilius. Lesus bufo veneno alterius venenosi animalis, confugit ad herbam que vulgo plantago dicitur, que sub nomine quinquinervie equivocatur alii herbe, et sibi nescio quo instinctu nature medetur.
Adaptatio et instructio moralis
Quid igitur, o homo, qui veneno antiqui serpentis infectus es, ad herbam medicinalem et salutiferam non fugis? Paratus est tibi summus medicus opem sed et salutem conferre, sed; pro dolor! vulnus letale occultas.
Capitulum CXXII. De talpa
Subterraneos fodiunt cuniculos talpe oculis capti, solisque radios effugere dinoscuntur. Terram effodiunt, sub divo eam relinquentes, et domicilia sibi construunt operosa diligentia.
De ambitione
Sic et ambitio ceca nihil relinquit absconditum, circa terrena semper occupata. Hec est que cogit homines discrimina subire, dum in penetrale telluris beneficio artis intratur, et velut in thesauris suis natura locuplex inquiritur.
Et, ut ait Cassiodorus, «cameris ingeniosa presumptione revolutis, talpinum animal homines imitantes, itinera fodiunt que nullis antea patuerunt. Intrant homines caligines profundas, vivunt sine superis, exulant a sole, et dum sub terris compendia querunt, nonnunquam lucis gaudia derelinquunt. Est illis aliquando ruina via sua, et reditus procurare nequeunt, qui pedibus suis semitas operosis manibus effecerunt. Sed quibus cautior ars, vita felicior est, intrant egentes, exeunt opulenti. Sine furto divitias rapiunt, optatis thesauris sine invidia perfruuntur, et soli sunt hominum qui absque ulla nundinatione pretia videantur adquirere. Mox enim ut superne luci fuerint restituti, minuta queque ac graviora discernentibus aquis a genetrice terra separant, et fictilibus recondita, vasta fornace decoquunt, donec solvantur in liquorem, rivosque de flamma venientes tanto igne depurgant, quousque pulcritudinem sui prodant, quam terrena viscera ne cuperentur absconderant. Vincitur natura, dum eam meliorat industria. Origo quidem nobilis, sed de flamma suscipit vim coloris. Sed cum auro tribuat splendidum ruborem, argento confert albissimam lucem, ut mirum sit unam substantiam tradere, quod rebus dissimilibus possit aptari.»
Capitulo CXXIII. De mustela
Mustela et arguta sub brevitate sapit, et ingentes animos angusto in pectore versat. Cum maioribus animalibus ausa est inire certamen, sed tam corporis agilitate, quam beneficio innate astutie, quam efficaci animositate, victrix efficitur. Falso autem opinantur qui dicunt mustelam ore concipere, aure effundere partum. Lesa veneno animalis venenosi, sibi virtute herbarum salubrium succurrit festinanter, sed et fetibus suis fere contritis beneficio herbarum opem confert. Virtutem herbarum novit, natura docente, etsi nec Salerni in medicina studuerit, nec apud Montem Pessulanum in scholis militaverit. Tantum autem habet herbarum medicinalium delectum, ut fetus suos reanimare ab imperitis putetur; sed revera ipsis mederi novit, etiam cum fere usque ad mortem lesi sunt. Gnara venatrix est murium, quantitate corpusculum mustele excedentium. Sed et predam suam ante pedes domini aut domine constituere solet cuius domum inhabitat. Pro se realiter allegat, dum supplicatione uti videtur, ut sibi et suis fetibus parcatur. Hostes se debellare domicilii quod inhabitat ostentat, sed et facto probat. Porro iniuriarum suarum memor, eas ulcisci promptissima est, tam argute quam nocive. Accidit igitur vetulam pauperculam in casa sua catulos mustele absentis clandestina manu surripuisse, et eos in loco secreto ad quem mater, licet ingeniosa, accessum habere non potuit, leniter reposuisse. Iter autem solitum legens mater fetus desideratos non reperit, multiplici circuitu loca plurima materna sollicitudine perlustrans anxia. Sed dum labore multo incassum vexata esset, sui impatiens effecta, ad artem consuetam furibunda confugit. Urnam postmodum lacte repletam veneno evomito ab ore suo infecit, ut penas persolveret quicunque lac dictum gustaturus esset. Vetula prudens rem tacita consideravit, et latenter fetus ad locum pristinum reportavit. Quibus repertis mater leta factum, proprium in irritum revocare voluit, urnam predictam agilitate sua sponte perturbans, ne venenum infusum alicui conferret nocumentum.
De invido
Erubescat invidus rancorem indignantis animo fovens, adeo ut nulla satisfactione a proposito suo resilire velit. Mitigatur mustela, et vincitur blanditiis, sed homo, pro dolor! in malitia concepta procaciter persistit. Serpens, ut refert Beda, diligentia industrie humane efficitur mansuetus, sed homo nonnunquam, etsi sit animal mansuetum natura, mansuescere non novit.
Libet et paucis referre quonammodo mustela in serpentem iniurias suas ulta sit, et ingeniose et strenuissime. In quadam Secane insula serpens latebras suas subterraneas elegerat, qui, aut malitia innata aut fame coactus, ripam oppositam appetiit, aquas tractibus suis sulcans. Fetus mustele absentis, temporis opportunitatem nactus, hostis venenosus invadit et perimit. Fugam postmodum velocissime arripit, latebras notas repetens. Piscatores eventum rei contemplantur taciti, et ecce mater prole iam orbata, furenti similis, sagaci nare vestigia hostis sui legens, ad marginem ripe se transfert, et misera et consilii ignara, opem namque natandi ei invidit tam fluminis impetus quam tempestas procellosa. Post multos tandem recursus, fimum reperit bovinum, calore aeris desiccatum, et illum tum ore vehit ad ripam tum pedibus impellit usque ad crepidinem alvei. Quid non excogitet vis materni doloris? Nova cymba utitur, et pro velo cauda elevata contenta est mustela, sed et pes quandoque remi sortitur officium. Demum applicat in terra infesta, in qua domicilium predo sibi elegerat. Latebras hostis sui repperit diligens indagatrix, nunquam libentius artis sue fungens industria, nunquam agilitatis sue expeditius usa suffragio. Cogitur hostis hospitium, immo domum, linquere, et ad certamen dubium perventum est. Post multos tandem insultus, post varios congressus, post plurimas lesiones, dat penas quas meruit serpens in partes sectus. Remeat ad notum domicilium naute repetens artem victrix voti compos, iam et felicem se reputans et miseram. Temperata est tamen vis doloris felicitate successus, aut letitie abundantia dolorem penitus exclusit.
Leporem etiam agilitate et astutia vincere perhibetur. Verecundetur homo desidie languens otio, qui nec in urgentissime necessitatis articulo sibi succurrere sollicitus est. Animalia ratione carentia solerti industria utuntur cum res desiderat, et miser homo incertitudini fortune nutantis sese committit, sui nimis immemor. Degenerat nobilis creatura, dum nec ratione propria feliciter utitur, nec consilio alterius innititur.
Capitulo CXXIV. De scurulo
Arguitur etiam desidie ignavia hominis torpens, dum scuruli providam solertiam non attendit. Nautam ipsum facit nature instinctus, dum caude erecte latitudinem pro sinu veli habet, pro nave autem cortice cui firmiter adheret utitur, aut assere tenui. Quis ei certitudinem stabilis aure monstravit? Flumina latissima Linter navicula est. lintre sua transit, ripa potitur optata.
Scurulus autem a cursu nomen accepit, sed et ipsum nonnulli nuncupant hesperiolum, ab Hesperia.
Mansuescit autem tam mustela quam scurulus, et necessitatem commutat in voluntatem. O dedecus! Multi sunt homines qui vix feros exuunt mores, vix etiam multa diligentia mutantur in melius. Sed quod homini aut impossibile aut difficile est, Deo omnipotenti facile est.
Capitulum CXXV. De vulpe
Dolosa vulpes fraudibus innatis armatur, sed etiam intercepta ad dolos refugit exquisitos; tanta autem munita est versutia, ut ingenium humanum quandoque eludere videatur. Venatoris quandoque evadit insidias, dum inter canes minus cautos vulpes latrans canem se latratu mentitur, aut etiam dum ramo alicuius arboris suspensa canes errare cogit, que vestigia sequi habeant incertos. Accidit autem vulpem quandam in venatione diutius vexatam fuge subsidio iam fere destitutam, domum militis intrare latitandi gratia; cameram dehinc subintrans, vidit multas pelles vulpium ibidem suspensas in venatione captarum. Vulpes igitur parieti adherens, et seipsam ut potuit a terra suspendens, inter pelles latitans, mortue similis effecta est. Canes autem sagaci nare vestigia vulpis legentes, cameram dictam petiere, certis latratus indiciis vulpis presentiam prodentes. Intrat venator cameram, et pelles vulpium ibi suspensas cernens, delusos esse canes autumat. In se demum rediens, deceptricem advertit, mortuam se esse mentientem, et capta; dolus non est patrocinatus. Sepe etiam deludit tam artem venatoris quam operam odorinsecorum, dum ad gregem caprarum domesticarum se transferens, unam eligit, cuius dorso insiliens vehiculi novi beneficio evadit. Exterrita enim capra onere infesto fugam init citissimam, quam totus grex caprarum fugientium insequitur, quas si forte insequuntur odorinseci, a venatore turbato revocantur indignanter.
Sed quis fraudes tam dolosi animalis scripto commendare sufficeret? Ramusculos filicis iam arescentis et rubeum mutuate colorem legens ore, in ripa latitans, mittit in aquam, in qua anates abundant, et in descensu ramusculorum natantium aves exterrentur. Dehinc alios in eandem aquam immittit sepius, usque dum ipsa assuefactione minus terreantur anates. Sepius itaque legatos suos premittit, usque dum securitatem sibi promittant aves minus provide. Tandem et ipsa vulpes fluctibus se committit, levi et repentino captu unam anatum arripiens. Capta item in pedica, quandoque pedem morsu precidit, ut sic evadat. Eligit etiam quandoque sibi nidum pice, in arbore suspensum, ut sic insidias venatoris evadat, et diligentiam cum labore ipsius eludat. Cum vero nulla fuga patet, simulat se mortuam, ut extracta fugam arripiat. Quandoque capte popliti perforato funis innectitur, quem si dentibus vincere non potest, popliti os vicinum dentibus consumit.
Catuli in utero materno unguibus pelliculam ventris materni penetrant, et dum iam matrem infestant asperitatem subsecuturam prenuntiant. Secundum Isidorum, dicitur vulpis, quasi volupis. Est enim volubilis pedibus, et nunquam rectis itineribus, sed tortuosis amfractibus, incedens, fraudulentum animal, semperque insidiis decipiens. Nam dum non habuerit escam, fingit mortem, sicque descendentes quasi ad cadaver aves rapit et devorat.
De fraude
Quid igitur melius per vulpem quam dolositas accipitur. Hec quidem foveas habet, et multa fraudium diverticula. Multos fallit fallax, sed quandoque fallitur versutiarum ingeniosa repertrix. Herodem veritas ipsa vocat vulpem ob multiplicia dolosarum fraudium commenta.
Capitulo CXXVI. De corvo et vulpe
Refert in apologo quodam Apuleius, quoniam corvus et vulpecula ad quandam carunculam tendebant pari voto, sed dispari celeritate. Corvis enim pernicium alarum fretus subsidio carnem in arborem cui insedit detulit. Vulpes dolositatis innata non immemor, adulationibus corvum cepit demulcere, asserens Apollinem duabus avibus felicem censendum esse, corvo scilicet et cygno. Adiecit etiam quia in nulla nature dote preferendus esset cygnus corvo, nisi quia cantu dulciori cygnum natura nobilitavit. Audiens hec corvus, insolitis preconiis efferri cepit, indignans tamen secum quod vel in cantu cygno reputaretur inferior, et dum cantare debuit, crocitare cepit. Sic igitur avis delusa carnis quam ore gestitavit inductricem compotivit.
Advertes in his Sine h scribendum. Derivatur enim ab hoc nomine os, oris. ostium circumstantie ori necessarium esse. 
Est enim tempus tacendi, est et tempus loquendi. Discere etiam potes in apologo isto non omni spiritui credendum esse. 
De adulatione
Excecat enim mentem adulatio, et dum animum impudenter extollit in proprie infirmitatis oblivionem hominem adducit.
Capitulum CXXVII. De taxo et vulpe
Taxi mansiones subterraneas sibi parant labore multo. Unum enim sibi eligunt taxum terre pedibus ipsorum effosse vectorem, et oneri tali ex longa consuetudine idoneum. Supinatur quidem, et cruribus extensis et erectis, super ventrem ipsius terra effossa accumulatur. Oneratus satis per pedes ab aliis exportatur, tociensque labor assumptus iteratur usque dum capacitas domus habitatoribus suis sufficiat. Latitans interim in insidiis animal dolosum, vulpem loquor, sustinet usque dum mansio subterranea parata sit, et tempus absentie taxorum sibi reputans idoneum, signum turpe inditium hospitum novorum ibidem relinquit. Revertentes melote, lares proprios indignantur inhabitare, et alias sibi construentes edes, fedatam domum fedo hospiti, sed predoni, relinquunt.
Adaptatio
Sic sic multi sunt qui turpiter res alienas invadunt, ius sibi dicentes, cum nemini liceat ius sibi dicere. Turpiter acquisita detinent iniuste, et dominium usurpant sibi illicite. Difficile est autem ut letum sortiantur exitum, que inhonesto inchoata sunt principio. Fundum sibi iure hereditario competentem linquere coguntur veri domini, et in remotis partibus agentes nova vix demum sibi aut construunt aut conducunt tuguria.
Capitulum CXXVIII. De simia
Solinus. Dum simie venantium gestus avide affectant, relicta consulto visci unguilla, quod mendacio factum vident oculos suos oblinunt. Ita visu obducto pronum est, eas corripi. Exsultant nova luna, tristes sunt cornuto et cavo sidere. Immoderate fetus amant, adeo ut catulos facilius amittant, quos impendio diligunt, et ante se gestant, quoniam neglecti pone matrem semper herent.
Capitulum CXXIX. Item de simia
Simia non solum gestibus sed et lineamentis hominem mentiens, ipsum in multis imitari satagit. Dum vero hominem in insidiis positum manibus chirothecas et pedibus calciamenta aptantem et corrigiis firmiter ligantem pedes infelix conspicit, eventus rei ignara, vehementer desiderat sic ornari; fraudis igitur instrumenta dicta relinquit homo sponte, et ad latebras fugit quem dum fideliter imitari studet misera, detinetur, fugam frustra arripiens. Capta vero vanis servit curiositatibus, ad risum ridiculis gestibus compellens intuentes.
Accidit curiam cuiusdam divitis tam bestiarum quam avium nobilium varietate nobilitatam esse, sed et due simie domestica cum urso in multis spectaculis vulgo solatia conferebant. Dictis autem simiis simiolam dedit natura, quam mater, sicut se habet simiarum consuetudo, cunctis et hominibus et bestiis ostentabat letissima. Tandem et urso, palo ferreo ligato, fetum suum ostentavit misera, quem ursus famelicus in partes dilaceravit. Mater vultu lugubri doloris anxietatem confessa est, murmure crebro vice verborum utens. Compari suo rem gestam quibusdam indiciis enarrare visa est, et quibusdam mussationibus quid facto opus esset deliberare ceperunt. Demum lignorum aridorum strue orbiculariter ursum cinxerunt, et ignem subponentes et fomentis flatuque crebro nutrientes, ursum combusserunt. Dominus namque loci, de eventu rei a servientibus instructus, precepit ne simie aliquod sentirent impedimentum quo minus propositum suum adimplerent. Sic pignoris lethum lete ulte sunt simie predicte.
Licet autem multis calliditatibus naturaliter predita sit simia, absit tamen ut hominis ratione nobilitati possit ingenio parificari. Simia igitur quedam in cancellis castelli residere consueverat, artem et laborem sutoris pauperculi iuxta castrum manentis diligenter inspiciens. Cum autem sutorem res familiares exire foras compulerunt, subito per fenestram apertam intrare consuevit simia, tenensque cultellum sutoris, corium scindens et deturpans, non solum molestias sed et gravem iacturam absenti rustico contulit. Qui alta mente dolorem reponens, ardet ulcisci iniurias suas. Dum igitur simia in propugnaculo more solito sederet in insidiis, sutor cultelli partem hebetem collo proprio sepius impressit, quandoque vero aciem leniter admovit gutturi, similis exacuenti ferrum in cote. Dehinc fenestram apertam linquens, domum sponte egressus est, moram procurans. Simia vero domum sibi relictam ingrediens, sutoris dolos minus fideliter representans, aciem ferri collo apposuit, et, dum exacuentem imitari voluit, ferrum nimis acutum sensit. Penam solvit imitatrix ridicula, damnaque priora parvipendens sutor, solatio mortis hostis sue recreatus est.
Fuit et histrio quidam iam iam decrepite etatis, artis ope mimice paupertatis onus allevians, qui simiam saltatricem circumducere consuevit. Quadam die nimis vexavit simiam, que conceptam indignationem dissimulavit usque ad tempus quod ultioni sumende reputavit idoneum. Equifero igitur suo senex insidens, aeris intemperiem caputio exclusit, sed adeo frigoris penetrantis molestiis erat arctatus, ut regimini caballi non sufficeret. Simia vero, locum mantice tenens, tam imbecillitatem magistri sui quam et temporis et loci opportunitatem attendens, per caputium senem acriter arripiens, ipsum equo deiecit; et nisi ope viatoris cuiusdam liberatus esset miser, suffocatus penam pro transactis iniuriis dedisset.
Quid quod simia in agmine etiam denso calvum licet pileatum deprehendit, pileumque arripiens, ruborem calvo, ceteris materiam confert risus? Quid quod dominum suum, post multa annorum curricula, revertentem agnoscit?
Adaptatio
Simia itaque, nature ludentis opus, hominem mentiens, vitii typum gerit, nonnunquam virtutis similitudinem falso pretendentis. Nonne superstitio fallax seu hypocrisis mendax religionem veram in multis mentitur? Habitu, gestibus, nutibus, verbis, operibus venalis hypocrisis representare studet veritatem religionis.
Contra hypocrisim
Sed Baal interius luteus erat, etsi exterius aureus esset vel argenteus. Quid est hypocrisis, nisi paries luteus dealbatus exterius, aut sterquilinium nive coopertum? Nonne item histrio nunc lugentis vultum pretendens nunc ridentis, vultumque in diversa commutans, ut inspicientes ad risum compellat vel invitos, simie officium gerere videtur? Ve, ve! Nobilis creatura homo videri simia laborat. Nature dignitatem dehonestat histrionatus, ob infelicis lucelli turpem questum.
Natura etiam simie adeo prompta est imaginationes rerum visarum gesticulationibus representare ridiculis, curiose tamen vanitati secularium in communibus spectaculis solatia procreantibus, ut militarem conflictum audeat imitari. Diligentia igitur histrionis duas simias ad exercitia militaria que vulgo torneamenta dicuntur ducere consuevit, ut frequenti inspectione labor docentis minueretur. Duos canes postmodum instruxit, quibus simie insidebant, armis sibi competentibus munite. Nec defuerunt eis calcaria quibus canes acriter urgebant. Lanceolis confractis, gladios eduxerunt, quibus super galeas ictus multos consumpserunt. Quis hec conspiciens risum compesceret?
Bernardus (Silvestris) igitur simiam compendiose et subtiliter describens, ait,
* Prodiit in risus hominum deformis imago, **
Simia, nature degenerantis homo. *
Capitulo CXXX. De urso
Prima natura ursi
Ursus fetum suum lingendo informat, et corpori informi formam diligentia materna dare videtur. Per ursum accipe crudelitatem;
Instructio moralis
homo enim crudelis insontes bestiali feritate male informat, lingue procacis turpi magisterio.
Alia natura
Ursus murmure quodam utens, pedes sugit, tanquam quedam alimenta ex ipsis sumat.
Adaptatio
Sic et raptor quodammodo ungues sue rapacitatis exacuit, totus prede inhians. Etsi autem remurmuret scinderesis naturaliter bonum appetens, obtinet tamen illicita voluntas limites debitos excedens.
Quid quod ursus excoriatus expresse videtur hominem nudum representare?
Instructio moralis
Exuat et crudelis feritatem suam qua bestialiter vivit, et hominem ipsum esse censendum humana mansuetudo faciet.
Capitulo CXXXI. Item de ursis
Solinus. «Numidici ursi forma ceteris prestant, rabie dumtaxat et villis profundioribus. Nam genitura par est quoquo loco genitis; eam protinus dixero. Coeunt non itidem quo quadrupedes alie, sed capti amplexibus mutuis, velut humanis coniugationibus, copulantur. Desiderium Veneris hiems suscitat; secreti honore reverentur mares gravidas; et in iisdem licet foveis, partitis tamen per scrobes secubationibus dividuntur. Lucine illis properatius tempus est; quippe uterum tricesimus dies liberat. Unde evenit ut precipitata fecunditas informes creet partus. Carnes pauxillulas edunt. Quibus color candidus, oculi nulli, et de festina immaturitate tantum rudis sanies, exceptis unguium lineamentis. Has lambendo sensim figurant, et interdum adpectoratas fovent, ut assiduo incubitu calefacte animalem trahant spiritum. Interea cibus nullus. Sane diebus primis quatuordecim, matres in somno ita concidunt, ut nec vulneribus excitari queant. Enixe quaternis latent mensibus. Mox egresse in diem liberum tantam patiuntur insolentiam lucis, ut putes obsitas cecitate. Invalidum ursi caput; vis maxima in brachiis et in lumbis, unde interdum posticis pedibus insistunt. Insidiantur alvearibus apum, maxime favos appetunt, nec avidius aliud quam mella captant. Cum gustaverint mandragore mala moriuntur. Sed eunt obviam, ne malum in perniciem convalescat, et formicas vorant ad percipiendam sanitatem. Si quando tauros adoriuntur, sciunt quibus potissimum partibus immorentur, nec aliud quam cornua aut nares petunt. Cornua, ut pondere defatigentur; nares, ut acrior dolor sit in loco teneriore».  Ursa est animal cholericum et calidum valde, quod docet motus eius continuus. Est igitur matrix eius calida multum et sicca. Unde ex caliditate et siccitate desiccantur cotillidones quibus fetus alligatur matrici et abrumpitur, et ita nascuntur fetus non formati. Placet tamen quibusdam matricem urse esse multum humidam; unde et pro multa humiditate rumpi dicunt cotillidones. Nec potest, ut aiunt, imprimi forma fetibus propter multam humiditatem, et ita nascuntur informes.
Capitulum CXXXII. De lupo
Luporum catuli venatorum diligentia mansuescunt, adeo ut mensas potentum lautitia pinguis ferme nobilitent. Sed dum genus suum quandoque magistrorum suorum artificiosa industria sectantur, vincitur ars a natura, et elusa venatorum fiducia ad silvas cum aliis tendunt.
Adaptatio
Sic sic: «Naturam expellas furca, tamen usque recurret.»
Degenerantes animi, licet ad tempus morum venustate decorari videantur, ad consuetudinem tamen, que altera natura est, in brevi revertuntur.
Vide quod non solum sanguis lupi, sed etiam et fimus, confert colica passione vexatis. Hinc est quod dicitur, quoniam si due sorores ex lana ovis a lupo strangulate zonam contexant, et ea cingatur colicam sustinens passionem, mitigabitur doloris acerbitas.
Nonnunquam canis et lupus quadam amica societate confederantur, adeo ut et ipsi fures in noctis furvo incedentes caulas subintrent, ovesque strangulent.
Adaptatio
Sic sic adulator et bonorum ecclesie dilapidator quandoque in unum veniunt consensum, ut bona ecclesie subtrahant in perniciem simplicium claustralium. Lupi toto anno non amplius quam dies duodecim coeunt.
Capitulum CXXXIII. De panthera
Panthera minutis est orbiculis superpicta, ita ut oculatis ex fulvo circulis, vel cerula vel alba distinguatur tergi Id est pellis. suppellex. 
Nobilitat hoc animal natura tam odoris deliciosa suavitate quam coloris venustate, ita ut et fragrantie iocunditas et decoris admiratio ceteras attrahat bestias. Quoniam vero et minax et terribilis est forma capitis, ideo capite abscondito que corporis reliqua sunt spectanda prebet panthera, ut armenta secura vastatione populetur. Sic et fraus venativa lucri, cuius odor iudicio vulgi bonus est, et aspectus commendabilis, multiplici versutiarum varietate coloratur. Novit autem fraus caput, id est principale propositum, abscondere, ut multos circumveniat. Potes et in dexteram lora flectere, ut panthera figuret vitam claustralium, que decenti varietate studiorum spiritualium insignita est. Principales vero institutiones maxime in initio reservant in posterum, ne discipline severioris austeritas novitios exterreat. Hircani veneno carnes illinunt, et eas per compita semitarum spargunt, ut earum esu panthere seducantur. Sed he, dum excrementa humana devorant, evadunt. Sic et remedia humilitatis patrocinium prestant claustralibus contra insidias hostium invisibilium.
Ferunt quod panthera semel omnino parturit. Nam cum in utero matris coaluere catuli maturis ad nascendum viris pollentes, odiunt temporum moras, et oneratam fetibus alvum, tanquam obstantem partui, unguibus lacerant. Effundit illa partum, dolore cogente. Ita postea corruptis et cicatricosis sedibus genitale semen infusum non heret acceptum, sed irritum resilit. Nam Plinius dicit animalia cum acutis unguibus frequenter parere non posse; vitiantur enim intrinsecus moventibus se catulis.
Capitulum CXXXIV. De lepore
Ferunt leporem characterem sexus nobilioris habentem lepusculos in utero gestitare. Numquid eum hermaphroditum prodigiosa natura fecit? Addunt etiam in utero materno cum lepusculis tenellis grandiusculos tempore priori conceptos contineri, in quo derogari videtur legi nature inferioris.
Contra flagitium nature
Lepores imitari dicuntur qui ius nature offendunt effeminati, maiestatis summe nature rei. Non immerito Tiresias indignationem Iunonis, scilicet. Saturnie sensisse perhibetur, lumine privatus. 
Divine enim potentie indignationem incurrunt, exlegem legem adolescentis Phrygii sequentes, et, dum lumine gratie privantur, in tenebras exteriores mitti promerentur.
Quid quod lepus, timoris animal, nunquam securus est? Quonammodo, qua fronte, sibi securitatem promittit temerarius nature impugnator? Poma illorum qui ostium domus Loth invenire non potuerunt, etsi exterius decorem habere videantur, tractata tamen quasi in cinerem resolvuntur.
Capitulum CXXXV. De cervo
Prima natura cervi
Cervus annuatim sese renovans cornibus cadentibus et nature relictis, cornua singulis annis nova recipit felicibus aucta crementis, quasi in recompensationem tributi nature soluti.
Adaptatio
Sic et vir honestus, fortitudine spirituali augmentata, innovatur innovatione Spiritus Sancti.
Secunda
Cervus item saltu cursum iuvat.
Adaptatio
Sic et sancti cursum huius vite peragunt transiliendo spineta sollicitudinum mundi.
Cum item cervorum agmen vadum fluvii ingentis transire disponit, prenatat fortior, 
Tertia
ita quod caput sequentis precedentis clunibus innititur. Qui autem in illo agmine minor est viribus in ordine ultimus est.
Instructio moralis
In hoc monemur ut unusquisque nostrum alteri condescendat, secundum quod dicitur: «Alter alterius onera portate.»
Quarta
Notum est etiam quod cervus infectus veneno serpentis ad fontes aquarum tendit.
Adaptatio
Sic et discretus vir, veneno suggestionis antiqui serpentis spiritualiter infectus, ad lacrimas penitentie confugere debet.
Capitulum CXXXVI. Item de cervis
Solinus. Femine licet prius conserantur, non concipiunt ante Arcturi sidus. Mirantur cervi sibilum fistularum. Si maria tranent, non aspectu petunt litora, sed olfactu. E cornibus quod dextrum fuerit, efficacius est ad medelam. Si fugare angues gestias, utrum velis, uras. Que ustrina preterea nidore vitium aperit ac detegit, si cui inest morbus comitialis. Pro etate ramos augent; id incrementum in sexennes perseverat. Deinceps numerosiora non possunt fieri cornua, possunt crassiora. Que quidem castratis nunquam crescunt, nec tamen decidunt. Serpentes hauriunt, et spiritu narium extrahunt de latebris cavernarum. Dictannum ipsi prodiderunt, dum eo pasti, excutiunt accepta tela. Herbam quam cinerem vocant contra noxia edunt gramina. Adversus venena mirificum est hinnuli corculum occisi in matris sue utero. Patuit nunquam eos febrescere; quam ob causam confecta ex medullis eorum unguina sedant calores hominum languentium. Legimus plurimos matutinis diebus cervinam carnem degustare solitos, sine febribus longevos fuisse. Quod demum proderit, si uno vulnere fuerint interempti, vivaces sunt.
Capitulum CXXXVII. De Acteone
Poete, sub poesi sua moralem velantes instructionem, fingunt Acteona, mutatum in cervum, a canibus suis dilaceratum esse.
Instructio moralis
In hoc voluptuosa venatio reprehenditur. Per Acteona autem designantur illi qui fundos amplos et patrimonia lata inutilibus expensis consumunt, venationibus illicitis et commessationibus et ebrietatibus et fedis dediti voluptatibus. Mutantur in cervos hi quorum amor totus et intentio tota in venationibus detinentur. Dilacerantur a canibus illi quorum opes in studio venationis inutiliter consumuntur. Aut certe mutantur in cervos qui, rebus suis prodiga manu expensis, fugam ineunt, in remotis partibus latitantes. Nonne item magnates dentibus aulicorum canum exponuntur, et facta ipsorum ab illis impudenter dilacerantur. Frustra clamat potens:
* Acteon ego sum; dominum cognoscite vestrum. *
Minime videntur dominum cognoscere, qui eum verbis turpibus dehonestant. Quid est autem quod Acteon deprehendit nudam Dianam, nisi quia multi venatoriam artem advertunt venatores efficere pauperes et egentes? Quis est enim qui nesciat silvis preesse Dianam? Hec mutavit Acteona in cervum. Studium quidem venationis multos in ferales mores et leves commutat. Designet itaque cervus levitatem et inconstantiam, eiusdem enim rei plures sunt significationes. Si igitur per Dianam accipis sapientiam, et hoc planum. Voluptatibus enim dedito et curiositatibus videtur quod sapientia nuda sit et ornatu decenti careat.
Sed libet subtilius ista contueri. Diana enim quasi g-dios neos, id est, per dies innovata, seu innovans, dicitur. Hec est sapientia. Ista dum corpus suum aquis lavat, nullum admittere vult qui se ingerat importune. Nymphe Diane sunt hi qui sapientie diligentem dant operam. Cum de mysteriis et arcanis sapientie disseritur, non est passim quilibet admittendus. «Eiice», inquit Salomon, «derisorem, et exibit iurgium cum eo». Iste est Acteon qui importune secretis colloquiis prudentium se ingerit. Sed in cervum mutandus est, ut scilicet fugam cogatur arripere.
Capitulum CXXXVIII. De lynce
Lynx acumine visus perspicui novem fertur parietes penetrare, adeo ut siquis novem interpositis parietibus carnem crudam deferat incedens iuxta parietem, lynx incedentem sequatur incedens, stet et ipsa stante illo qui carnem defert. Nonnulli tamen, in rerum naturis instructi, virtuti olfactus hoc ascribunt, potius quam potentie visus.
Adaptatio
Per lyncem subtilis ingenii acumen intelligitur, quod rerum naturas abditas consequitur fugere volentes. Competenter etiam per ipsam designari potest potestas ambitiosa, semper prede, semper questui inhians.
Urinam lyncis converti dicunt in duritiam pretiosi lapidis qui ligurius appellatur. Lynces egestum liquorem ilico arenarum tumulis quantum valent contegunt, invidia scilicet, ne talis egeries transeat in nostrum usum. Dolores renum placat, medetur regio morbo. Lyngurium Grece dicitur.
Capitulum CXXXIX. De apro
Aper frendens dente fulmineo vulnus hosti lethale confert, in venatione tamen agitatus, cum fugam arripere cogitur, ictum non repetit. Porca vero morsu sevior venatori occurrit, ictus cum morsu acerrime iterans. Sed hoc precipue tractantibus de rerum naturis parit admirationem, quod dens apri ab apro separatus acumen suum retinet quamdiu aper superstes est; quo mortuo, dens hebes efficitur.
Adaptatio
Per aprum figuratur potens, per dentem sevitia. Quamdiu igitur tyrannus in apice dignitatis constitutus est, exercet sevitiam nimis sibi familiarem, cum vero fastigio destituitur, perimitur et fastus.
Capitulum CXL. De castore
Fertur castorem testes sexus dentibus precidere, et venatori opes optatas relinquere, ut libertatem fuge pretio dato redimat. Unde Bernardus:
* Prodit item castor proprio de corpore velox **
Perdere quas sequitur hostis avarus opes. *
Imitetur castorem castus esse desiderans, et materiam voluptatum obscenarum dente discretionis precidat. O quot sunt occasiones, quot incitamenta, que ad titillantes illecebrarum pruritus nos invitant. O quot nobis pretendit laqueos fallacie antiquus ille robustus venator Membroth. Non debet quis membra pudoris realiter abscidere, Origenis enim factum in hac parte non est ad consequentiam trahendum. Castrare nos spiritualiter debemus propter regnum celorum, ut non solum lumbos cingulo abstinentie cingamus, sed et pectus aureo cingulo continentie voluntarie ornemus.
Qui tamen fidelius in naturis rerum instruuntur, Bernardum potius ridiculam vulgi opinionem imitatum quam rei veritatem assecutum esse astruunt.
Quid autem sentiat Solinus de hoc animali audiamus. «Animal est», inquit, «morsu potentissimum, adeo ut cum hominem invasit, conventum dentium» non prius laxet quam concrepuisse persenserit fracta ossa. Testiculi eius appetuntur in usum medelarum; idcirco cum urgeri se intelligit, ne captus prosit, ipse geminos suos devorat».
Capitulum CXLI. De camelo
Surgit in tumorem nodosi gibbi dorsum cameli, et est gibbus ille quasi limes inter sarcinas quibus camelus oneratur.
Adaptatio
Per camelum oneriferum designatur sollicitudo super rebus terrenis habita, unde et Rebecca, antequam gauderet amplexibus Ysaac, de camelo descendit. Linque et tu sollicitudinem onere curarum pressam, si amplexibus veri Ysaac frui desideras.
Capitulum CXLII. Item de camelo
Solinus. Cameli Arabici bina tubera in dorso habent, singula Bactriani; nunquam pedes atterunt. Alii sunt oneri ferendo accommodati, alii perniciores; sed nec illi ultra iustum pondera recipiunt, nec isti amplius quam solita spatia volunt egredi. Geniture cupidine efferantur adeo ut seviant. Cum Venerem requirunt, oderunt equinum genus. Sitim etiam in quatriduum tolerant; verum cum occasio bibendi data est, tantum implentur quantum et satiet desideria preterita et in futurum diu prosit. Lutulentas aquas captant, puras refugiunt; denique, nisi cenosior liquor fuerit, ipsi assidua proculcatione limum excitant ut turbidetur. Durant in annos centum, nisi forte translati in peregrina insolentia mutati aeris morbos trahant. Ad bella femine preparantur, inventumque est ut desiderium coitionis eis quadam castratione exsecaretur. Putant enim fieri validiores si coitibus arceantur.
Capitulum CXLIII. De elephante
Refert Cassiodorus quod dum elephas arte hominum succisis arboribus ingentia membra committit, tanto pondere supinatus nequit propriis viribus surgere, quia pedes eius nullis articulis inflectuntur. Humano solatio consurgit, cuius arte iacuit. Bellua tamen suis gressibus restituta, novit memor esse beneficii. In magistrum quippe recipit quem sibi subvenisse cognoscit; ad ipsius arbitrium gressus movet, ipsius voluntate cibos capit. Et, quod omnium quadrupedum intelligentiam superat, non dubitat primo aspectu adorare quem cunctorum intelligit esse rectorem. Cui si tyrannus appareat, inflexa permanet, nec imponi potest bellue, hoc et malis pendere, quod a se novit bonis principibus exhibere. In vicem manus promuscidem tendit, et magistro profutura gratanter accipit, quia se ipsius vivere cura posse cognoscit. Nam cum sit altum animal, brevissimam tamen cervicem habet, nec ab humo cibos capere posset, nisi ministerio promuscidis. Temptando solum cautus semper incedit, retinens initio captivationis sue sibi noxiam fuisse ruinam. Flatum suum, quia dolori capitis humani mederi dicitur, rogatus exhalat. Hic dum ad aquas hauriendas venerit, per cavum promuscidis in modum pluvie imbrem postulatus effundit, et sic agnoscit quod patitur, ut libens faciat quod rogatur. Motu corporis a diversis postulat, quod magistro porrigit, et nutritoris compendia, sua putat alimenta. Quod si aliquis prebere contempserit postulata, vesice collectaculo patefacto, tantam dicitur alluvionem egerere, ut in eius penates quidam fluvius videatur intrasse, contemptum vindicans de fetore. Nam et lesus servat offensam et longo post tempore ei reddere dicitur a quo iniuriatus esse sentitur. Oculi quidem parvi, sed graviter se moventes. Credas aliquid regium eius intendisse conspectum. Despicit scurriliter ludentes, honestum aliquid gratanter attendit. Cutis eius ulcerosis vallibus exaratur, a qua Sic vocat leprosos, quia extra civitatem habitant. transpontanorum nefanda passio nomen accepit. 
Cutis in tantam duritiam solidatur, ut cutem esse osseam putes. Hec nulla vi transmittitur, nullo ferri acumine penetratur; ideoque Persarum reges hanc belluam ad bella traxerunt, quod et nullis ictibus pulsata cederet, et adversarios sua mole terreret. Et, ut testatur Cassiodorus, elephas supra millenos annos vivit.
Adaptatio
Inprimis arguitur ingratitudinis homo ingratus acceptis beneficiis, cum animal ratione carens suo benefactori in his que potest voluntarie obsequatur. Imitatur quidem homo libenter dictam belluam in iniuriarum irrogatione; sed exterminetur prorsus vindicte livor, cum celestis dicat Scriptura, «Ne sis memor iniurie civium tuorum». Unde et Tullius Cicero Cesarem commendans ait, «Nihil obliviscitur Cesar nisi iniurias».
Cum solus incedit elephas, regimini gressuum diligentiam adhibet, per se enim resurgere non potest. Hinc est quod malo esse columba quam turtur, malo in grege vivere quam solitarius. Ve enim soli! Sed etiam cum in consortio constitutus es, vagos vita recursos. Sed et affectus mentis compesce, ne mens vaga sit corpore quiescente. Lapsum vita, si sapis, homo enim est spiritus vadens, et non rediens per se.
Beneficium flatus animal istud gratis et hilariter usui aliorum impertit, et avaritia humana beneficia consolationis proximo pro quo Christus passus est invidet.
Attende etiam quia cum multis nature dotibus insignitum sit hoc animal, cutis tamen eius adeo ulcerosa est, ut ab ipsa dicatur lepra morbus elephantiosus. Etsi igitur homo multis gratiarum muneribus preditus sit, fragilitatem tamen suam agnoscat.
Proposito fallaci non innitaris, sed ligno crucis, ligno fidei, ligno stabilitatis. O quot sunt amici fallaces, quibus si innitaris, cades cum elephante.
Capitulum CXLIV. Item de elephante
Solinus. Elephanti iuxta sensum humanum intellectus habent, memoria pollent, siderum servant disciplinam. Luna nitescente, gregatim amnes petunt; mox respersi liquore solis exortus motibus quibus possunt salutant. Deinde in saltus revertunt. Candore dentium intelligitur iuventa. Oberrant agminatim. Natu maximus ducit agmen, etate proximus cogit sequentes. Flumen transituri minimos ante mittunt, ne maiores ingressu alveum atterant, et profundos gurgites depressis vadis faciant. Venerem ante annos decem femine, ante quinque mares nesciunt. Biennio coeunt, quinis nec amplius in anno diebus, non prius ad gregarium numerum reversuri quam vivis aquis abluantur. Propter feminas nunquam dimicant, nulla enim noverunt adulteria. Inest illis clementie bonum; quippe si per deserta vagabundum hominem forte viderint, ductus usque ad notas vias prebent. Si quando pugnatur, non mediocrem habent curam sauciorum, nam fessos vulneratosque in medium receptant. Gratissimas in cibatu habent palmas. Odorem muris maxime fugiunt. Pabula etiam que a musculis contacta sunt recusant. Si casu chameleontem devoraverint, vermem scilicet elephantis veneficum, oleastro sumpto pesti medentur. Inter hos et dracones iugis discordia. Dimicationis precipua causa est, quod elephantis, ut aiunt, frigidior inest sanguis, et ob id a draconibus avidissime torrente captantur estu. Crura elephantorum nodis illigant dracones, et dum ruunt bellue, dracones obruuntur. Sic utrimque fusos cruor terram imbuit, fitque pigmentum quicquid soli tinxerit, quod cinnabarim vocant.
Capitulum CXLV. De elephante et dracone
Odio se persequuntur naturaliter elephas et draco, adeo ut cum elephas instare tempus partus advertit, aquas petat, ut insidias draconis effugiat. Fetum ergo suum enititur elephas in aquis, et aque securum efficiunt animal terrestre, quod terre soliditas pavidum redderet.
Adaptatio
Sic sic antiquus draco hominem persequitur, sed ad aquas gratie se transferat homo, ut eius insidias vitet. Tunc est tempus partus, cum honestum propositum quod homo concepit in lucem vult edere ut executioni mandetur. Tunc tunc precipue nos hostis infestat, cum studiis honestis nos invigilare perspicit. Vide iterum quia elephas castum animal est et frigide nature, et raro soboli procreande tempus impendit. Ebur etiam, quod est os elephantis, castitatem in Sacra Scriptura significat.
Capitulum CXLVI. De draconibus
Solinus. Veris draconibus ora parva et ad morsus non dehiscentia, et arcte fistule per quas trahant spiritus, et linguas exerant, quippe non in dentibus vim sed in caudis habent, et verbere potius quam rictu nocent. Exciditur e cerebris draconum dracontias lapis, sed lapis non est nisi detrahatur viventibus. Nam si obeat prius serpens, cum anima simul evanescit, duritie soluta. Usu eius orientales reges precipue gloriantur. Graminibus medicatis dormire coguntur dracones, sicque lapis adquiritur.
Capitulum CXLVII. De dracone
Draconis caro vitrei coloris est, et refrigerat ipsa vescentes. Hinc est quod Ethiopes in fervida plaga degentes refrigerii gratia carne draconis libentur vescuntur, et eam multo pretio comparant. Adeo autem sitis avaritie crevit in immensum, ut institores carminibus quibusdam draconem mansuetum ad tempus reddant, et tergo ipsius incidentes freno ipsum regant, usque dum in Ethiopiam perveniant, et ibi multam pecunie summam pro dracone accipiant. Unde et ad litteram Iudei intelligunt quod in propheta legitur, «Tu confregisti capita draconis, dedisti eum in escam populis Ethiopum».
Adaptatio
Per carnes draconis desideria illicita que suggerit nobis antiquus draco accipi possunt. His vescuntur Ethiopes, quia qui tetris moribus deformati sunt in illicitis delectantur. Confringit igitur Dominus Deus capita antiqui draconis, id est, principalia vitia destruit, in iis qui super nivem dealbati sunt. Permittit autem ipsum esse escam Ethiopum, dum vitiis deturpati in iis que sunt principis huius mundi delectantur. Vel Dominus dat antiquum draconem in escam populis Ethiopum, id est, eorum qui Ethiopes fuerunt per vitiorum deformationem, dum ipsi iam dealbati delectantur in victoria sua, quia principis huius mundi insultus viriliter devicerunt. Et sicut Simon, a lepra mundatus, nomen leprosi etiam tunc retinuit, ita Ethiopum nomine censentur et hi qui Ethiopes fuere prius. Nec abhorreas nomen Ethiopum, duxit enim Moyses Ethiopissam in uxorem. Nigra est sponsa, sed formosa.
Capitulum CXLVIII. De leone
Prima natura leonis
Leo dormiens apertos habet oculos. Sic et potestas, cum somno se recreare videtur, dispositioni negotiorum invigilat.
Adaptatio
Vix vera gaudet quiete potens, cuius cor curarum pondere premitur. Christus etiam dormiens secundum humanitatem, vigilavit in natura divinitatis.
Secunda
Leo etiam rugitu suo catulum suum excitat.
Adaptatio
Sic et regia potestas armata sceptro iustitie prolem suam exhortatione imperiosa a desidie torpore expergisci facit. Christus etiam a patre excitatus est tertio die, quando a mortuis resurrexit.
Qui autem in naturis rerum instructi sunt, causam assignant quare fetus leonum quasi mortui iaceant, neque motum localem accipiant, usque ad tertium diem, et tunc rugitu patris moveantur. Leones, ut inquiunt, calidissimi et siccissimi sunt natura, quod probant eorum mobilitas et fortitudo cum audacia et iracundia. Fetus autem humiditatem habent ex tempore generationis, que ex siccitate et caliditate complexionis in fetu viscosior et glutinosior redditur, et maxime circa cerebrum, siccitate animalis et spiritu ibi cooperante. Unde cum nervi oppilentur, spiritus ingredi non possunt, neque virtutes moveri ad suas peragendas actiones. Parentibus igitur rugientibus circa fetum, spiritus per os et aures et per poros capitis ingredientes motum prebent fetui.
Tertia
Leo etiam neuter est in tertio significato, quia in estate qualibet febricitat, in hieme sanus esse videtur.
Adaptatio
Sic et superbus in diebus prosperitatis impatientia vexatur, sed in adversitate non detegitur eius impatientia. Neuter in primo significato est penitens, qui iam a morbo anime incipit convalescere, nec enim iustus censetur absolute, nisi cum serenatur conscientia post dignos fructus patientie. Neuter in secundo significato est is cuius quedam actiones deformes, quedam vero de genere bonorum sunt.
Quarta
Notum est autem quod
* Parcere subiectis scit nobilis ira leonis. *
Etsi enim fame acerrima agitetur, et occurrat ei homo provolvens se ad pedes ipsius, parcit ei.
Adaptatio
Sic et regia nobilitas supplicibus veniam erogat. Nonne etiam et ipse Dominus superbis resistit, et humilibus parcit.
Quinta
Rugitu suo ceteras feras terret, et caude descriptione super faciem nivis protracte circulum describit, cuius circumferentiam transire non presumunt bestie incluse.
Adaptatio
Sic et imperiosa maiestas regnantis terminos certos prefigit subditis.
Sexta
Cum vero leonem exagitant armati venatores, cauda vestigia sua obliterat.
Adaptatio
Sic et timorem conceptum simulat prudentia, domicilium tutum querens. Venatores sunt hostes invisibiles qui nos sectantur. Prudens autem finali saltem penitentia vite prioris delicta tegit.
Compendiose rem gestam stilo commendare libet, ut doceam quandoque bestias maioris esse fidei et amoris certioris quam sit nobilis creatura, cum dignitatis naturalis immemor efficitur. Erat igitur miles et generosus sanguine et in re militari exercitatus et strenuissimus. Solus vero iter emensus, ut consuetudinis erat, audivit leonem in recessu quodam non multum a strata regia pro rugitu edentem gemitum, et doloris acerbitatem lacrimabiliter protestantem. Serpens enim quantitatis horrende sinuosis caude voluminibus collum leonis cinxerat, pectore vero et pedibus arbori procere firmiter adhesit, adeo ut leo vinctus staret iuxta dicte arboris stipitem. Attendens miles gemitus leonis, per compendium semite directe lineam sequens, monstrum cernit indignans in eius adventu et ad certamen ipsum provocans. Miles vero audacissimus gladium exerens irruit in monstrum, quo neci dato, solutus leo libertate solita gaudet. Sed et caude motu liberatori suo blandiens, et lingua manum lingens, in modum canis nunc dominum suum cursu leto processit, nunc ad eundem vultu hilari et iocundo reversus est. Cum vero miles somno artus recreavit, leo ad pedes eius quiescens custos domini sui fidelissimus est effectus. Frequenter in congressu militum armatorum dimicantium domino suo opem contulit, liberatori suo vices recompensans. Sepe a lethi discrimine illum liberavit, cui vitam suam debuit. Quocunque pergebat miles, sequebatur eum assecla fidelis. Tanta familiaritas, tam affectuosus amor, fere tam superbe de natura, sed iam mansuetissime, singulos rem attendentes non solum in admirationem sed in stuporem adduxit. Sed et ipsi militi tantus amor suspectus fuit, unde et leonem suum fallere ausus est, sui nimis immemor. Natale igitur solum adire volens, suspenso gressu et clandestino fallens leonem dormientem intrat mare. Excitatus postea a somno leo, et fide et virtute prestantissimus, sinus carbasi tumentes cernens, nunc gemitum edit nunc rugitu implet littora. Quid fidus non cogat amor? Fluctus marinos et procellarum indignationes inundantium contemnit, mari se committit animal generosum. Invidit audacie ipsius Neptunus, et procellosis inundationum impetibus pro dolor! submersit. Prefero leonem meum Cleoneo, quem figmenta poetarum in signum celeste commutaverunt.
Dum de leone loquor, occurrit mihi illud apologicum. Vidit enim vivus leo depictum leonem cuius fauces dilaniavit homo pictus. Cernens hoc leo vivus, quesivit ab homine quodam, eandem inspiciente picturam, quis illam fecisset. Cui, cum respondisset quod homo illa depinxisset, «Si leo», inquit, «pictor esset, aliud pictura contineret».
Capitulum CXLIX. Item de leonibus
Solinus. Leones fetu primo catulos quinque educant, deinde per singulos partus numerum decoquunt annis insequentibus; sed postremum cum ad unum materna fecunditas recidit, steriliscunt in eternum. Cum premuntur a canibus, contemptim recedunt, subsistentesque interdum ancipiti recessu dissimulant timorem. Id agunt si in campis nudis ac patentibus urgeantur. Nam silvestribus locis quasi testem ignavie non reformident, quanta possunt se fuga subtrahunt. Cum insequuntur, nisum saltu adiuvant; cum fugiunt, non valent salire. Septi a venantibus obtutu terram contuentur, quo minus conspectis venabulis terreantur. Nunquam limo vident, minimeque se volunt aspici. Cantus gallinaceorum et rotarum timent strepitus, et ignem magis.
Capitulum CL. De onagris
Solinus. Africa onagros habet, in quo genere singuli imperitant gregibus feminarum. Emulos libidinis sue metuunt; inde est quod gravidas suas servant, ut expositos mares, si qua facultas fuerit, truncatos mordicus privent testibus. Quod caventes femine, in secessibus partus occulunt.
Capitulum CLI. De hyena
Hyenam mittit Africa, cui cum spina riget collum continua unitate flecti nequit, nisi toto corpore circumacto. Multa de ea mira. Primum, quod sequitur stabula pastorum, et auditu assiduo addiscit vocamen, quod exprimere possit imitationis vocis humane, ut in hominem astu accitum nocte seviat. Vomitus quoque humanos mentitur, falsisque singultibus sollicitatos sic canes devorat; qui forte si venantes umbram eius, dum sequuntur, contigerint, latrare nequeunt, voce perdita. Eadem hyena inquisitione corporum sepultorum busta eruit. Preterea pronius est marem capere; feminis enim ingenita est callidior astutia. Varietas multiplex inest oculis, colorumque mutatio, in quorum pupillis lapis invenitur, hyenam dicunt, preditum illa potestate, ut cuius hominis lingue fuerit subditus predicat futura. Verum hyena quodcunque animal ter lustraverit, movere se non potest; quapropter magicam scientiam inesse ei pronunciaverunt. Transferre de facili potes ista ad fraudes hostis invisibilis.
Capitulum CLII. De homine
Anthropos interpretatur arbor inversa. Arbor enim radicitus terre adheret, sed hominis radices eminentissimam partem tenent, quia propositum hominis figi debet et stabiliri in terra viventium. Sunt autem capilli humani instar radicum habentes, qui ornant caput, sicut virtutes mentem ornant. Capilli etiam cogitationes minutas et subtiles designant. Unde veritas ait, «Non peribit capillus capitis vestri». Minuta namque cogitatio ordinata recte remunerabitur. Cogitationes autem nostre ad superna tendere debent. Hinc est quod radices cordis humani celum respiciunt, ut ibi corda nostra sint fixa, ubi vera sunt gaudia.
Notandum est quod diverse nature simplex et composita, incorporea scilicet et corporea, sunt associate in constitutione hominis, in quo presignata est coniunctio Deitatis et humanitatis in unitate persone. Unde legitur, «Sicut anima rationalis et caro unus est homo, ita Deus et homo unus est Christus». Anima igitur humana non est ex traduce, sed caro ex traduce est. Anima nobilis est creatura, facta ad imaginem Dei in naturalibus et ad similitudinem in gratuitis. Corpus vero protoplasti est ex terra formatum virginea, non corrupta, non maledicta, in typum secundi Ade, cuius corpus ex virgine incorrupta sumptum est. Sciendum est tamen quatuor elementa convenisse in compositionem corporis primi Ade, sed ex terra dicitur esse plasmatum, quia terra predominatur quantitative et in multis effectibus in corpore humano. Hinc est quod tactus, qui terre est obnoxius, in corpore animalis certum non vendicat sibi locum sicut ceteri sensus, quamquam in vola manus, que a quibusdam dicitur h-ir, precipuum sibi domicilium et potestatem putetur tactus elegisse. Visus vero tanquam igneus supremum tenet locum, previdens toti corpori tanquam speculator e specula prospiciens. Auditus aerius est, secundum inter sensus tenens locum in summo, sicut aer secundum est elementum ab igne. Olfactus vero partim est aerius, partim aqueus, magis tamen aerius quam aqueus. Gustus vero magis se debet aque quam aeri.
Quoniam vero multa nature miracula circa visum accidunt, aliqua de visu proponenda sunt.
Capitulum CLIII. De visu
Generale est quoniam quanto res remotior est, tanto videtur minor. Humor vero impedire potest et solet generalitatem hanc. Solare namque corpus ex reliquiis humoris nocturni de mane videtur maius quam cum fulget in meridie. Piscis etiam immo et quecunque res in aqua posita maior videtur in aqua quam extra aquam. Unde et canis nans in aqua ferens in ore frustum carnis, umbra inspecta delusus, carnem quam ore gestavit dimisit, maiorem se consecuturum fore sperans, sed inaniter.
Adaptatio
Per aquas accipe tribulationes. Martyres in tribulationibus positi maiores erant quam tempore pacis. Per solem designatur potestas, que quanto remotior est tanto videtur maior. In geometricis etiam speculationibus accidit quiddam admiratione dignum. Est enim aliquid quod quanto remotius est tanto videtur maius. Angulus enim contingentie quanto propinquior est, tanto videtur minor. Cuius rei hec est causa. Quanto circulus maior est, tanto angulus contingentie est minor. Et quanto circulus minor, tanto angulus contingentie maior est, ut est videre in subiecta figura.
Sed quanto circulus est remotior, tanto videtur minor. Quanto namque est remotior, tanto sub minore angulo videtur. Quanto autem circulus videtur minor, tanto angulus contingentie videtur maior. Igitur quanto angulus contingentie remotior est, tanto videtur maior.
Adaptatio
Sic sic familiaritas potentis, quanto est a notitia remotior, tanto censetur commendatione dignior. Efficere familiaris potenti tanto minus appetenda eius familiaritas tibi videbitur.
Videtur tamen quibusdam quod hec argumentatio non valeat. Quanto circumferentia est minor, tanto angulus contingentie est maior, ergo quanto circumferentia videtur minor, tanto angulus contingentie videtur maior. Quia sicut decrescit angulus sub quo videtur circulus per elongationem ipsius ab oculo, ita decrescit angulus sub quo videtur angulus contingentie per remotionem. Sed quid? Sub quo angulo videtur angulus contingentie? Item, virga recta in aqua videtur curva. Quod ascribi solet reverberationi radiorum a superficie aque. Per aquas significantur tribulationes; per virgam rectam, opera bona. Sepe igitur opera iustorum, qui tribulationibus vexantur, curva esse putantur, etsi recta sint. Item, qui in obscuro loco est, videt eum qui constitutus est in loco claro, sed non e converso. Sic sic minores quorum fortuna obscura est, deprehendunt facta magnatum; sed non e converso.
Mirum autem videri poterit alicui minus in talibus instructo, quoniam nulle linee equidistantes videntur equidistantes.
Positus item denarius in fundo pelvis aqua replete, videbitur a procul stante, a quo aqua subtracta non videbitur.
Adaptatio
Sic quamdiu tribulatio est in anima, multa perspiciuntur et advertuntur, que tribulatione sublata non deprehenderentur. Sicut autem prosperitatis luxus superfluus mentem excecat, ita tribulatio visum mentis reddit acutiorem. Contendet aliquis volens asserere non denarium videri, sed aquam ipsam talem formam representem oculis inspicientis. Alii videbitur umbra ex repercussione facta in lucido corpore videri. Sed Aristoteli magis credendum esse reor quam vulgo.
Aquam item inspicienti videbitur turris non multum remota ab aqua esse eversa, cum tamen recta sit et erecta.
Adaptatio
Acquiesce et tu rerum vanitatibus, et videbuntur tibi qui bene agunt non directe stantes sed eversi.
In aqua turbida non resultat imago, sed in limpida.
Adaptatio
Sic et mens turbata se ipsam non attendit. Impedit ira animum, ne possit cernere verum.
Solare item corpus, cum sit rotundum, non videtur elevatum in superficie, quod ex impotentia visus et nimio splendore solis accidit.
Adaptatio
Sic sic magnatum status splendore inanis glorie lucentium, non videtur talis qualis est. Volubilitati obnoxius est, etsi minus prudentibus aliter videatur. Porro multi sunt animo elevati, qui videntur ad unguem plani. Quem enim magis oportet dissimulare meditationes suas quam potentem? Necesse est ut multos timeat qui a multis timetur.
Vide quod quedam animalia pro albedine oculorum et subtilitate visibilis spiritus in nocte vident et non in die. In die namque, pro aeris claritate oculos reverberante, cooperante oculorum albedine ad disgregationem, visibilis spiritus, utpote subtilis et clarus, facile disgregatus dispergitur, sicque visus spirituum perditione obtenebratur. In nocte vero, aeris obscuritate congregatus et confortatus, aerem inter rem videntem et rem videndam sui claritate illustrat, et sic ad rem oppositam cernendam iter parat. Hoc in noctuis est manifestum. In aliis animalibus, quia nigri sunt oculi et visibilis spiritus grossus est et obscurus, diei claritate illuminatus ad visum operatur in die. In nocte vero multiplici obscuritate obtenebratus, visum non perficit, sed confundit. Quod in hominibus aperte videtur. In vespertilionibus autem, quia instrumenta sunt varia et visibilis spiritus inter claritatem et obscuritatem mediocris est, visus tantum mane vel sero propter aeris mediocritatem perficitur. Nam in die pro nimia claritate spiritum disgregante, vel in nocte pro nimia obscuritate spiritum obfuscante, visus illis subtrahitur quoad exercitium. In lynce vero tanta visibilis spiritus claritas est et subtilitas, ut irradiatione sui obscurum aerem in poris parietis contentum illustrando, ad videndum rem ultra parietem positam moveatur. Aquila autem, licet clara habeat visus instrumenta, tum quia spiritus visibilis eius fortis est, tum quia pupilla est angusta, unde parum de spiritu extra diffunditur, radiis solis oculos obiicit, et sine offensa ad videndum figit. In nobis vero quia nec tantus est visibilis spiritus et oculi pupilla est ampla, solem diu conspicere non valemus pro spirituum nimia disgregatione.
Basiliscus solo visu hominem necare perhibetur; inficit enim aerem malitia radii. Lupi radius visibilis stuporis collativus est, visusque homo subitus a lupo loquelam perdit ad tempus. Unde fascinum ex malitia radii rei videntis autumant provenire. Hinc est quod nutrices lingunt faciem pueruli fascinati.
Sed si radius exit, mirum est quomodo superficiem solaris corporis comprehendat. Est enim sol centies sexagies sexies et fractione maior totali terra. Hinc est quod multe inquisitionis viris visum est solem non videri, sed aerem vicinum terre suppositum soli videri. Numquid autem radius qui exit revertitur? Numquid idem est radius heri emissus et hodie, an singulis instantibus novus ab oculo emittitur radius? Preterea, sedente aliquo homine e diversa regione alii, numquid sese videbunt illi homines, si radii ab oculis eorum emissi sibi occurrant? Numquid item alter radiorum cedet reliquo, aut duo radii insimul erunt? Item, cum stelle multo sint remotiores a nobis quam sit sol, quonammodo radiolus in tam remotum locum sese extendet, nisi tanto gracilior efficiatur quanto remotius adit obstaculum? Radium autem visibilem a folliculo cerebri. mitti per opticum nervum ad fenestram oculi dubium ei non est, qui fideliter in physicis est instructus. Multi tamen in physica sentiunt contrarium.  
Et vide quod duo radii ad oculos missi ex transverso se secant in modum crucis, et sicut sine fide crucis non bene videt homo interior, ita nec sine figura crucis visus exterior perficitur. Notandum etiam quod fumositas grossa quandoque radio sese associat visibili, unde et quandoque quedam corpuscula nigra volitare videntur ante oculos humanos.
Et dum de radio loquor, reduco ad memoriam quandam radii lunaris efficaciam, qui dum per angustum foramen parietis intrans, pervenit ad ulcus caballi redorsati, mortem equifero adducit stanti in stabulo. Si vero idem equus sub divo staret, et radius lunaris ad ulcus ipsius perveniret, nullum incurreret periculum. Diffunditur enim radius et evanescit vis humiditatis, dum libere per inane discurrit. Sed dum per angustum subintrat foramen, vires collectas in unum retinet; maximeque nocivus est radius si quodam impetu foramen intrat.
Adaptatio
Nonne iam tibi in mentem venit, lector, quoniam nonnunquam occulte detractiones magis nocive sunt quam in publicum prolate? Serpit virus latitantium detractationum, et eo magis nocive sunt, quod temeraria assertio, dum clandestina est, argui falsitatis non metuit. Repelluntur convitia publicata, et confunditur iniquitas sibi mentiens.
Capitulum CLIV. De speculo
Dum integrum est speculum, unica uno solo inspiciente resultat imago; frangatur in plures vitrum, quot sunt ibi fractiones, tot resultabunt imagines.
Adaptatio
Sic et in Sacra Scriptura, quot sunt expositiones, totidem relucent intelligentie. Sed, mira res! subtrahe plumbum suppositum vitro, iam nulla resultabit imago inspicientis. Subtrahe et fundamentum fidei, iam teipsum in Sacra Scriptura non videbis dilucide. Potest et per plumbum intelligi peccatum. In speculo igitur Sacre Scripture minus limpide teipsum cernes, nisi te esse peccatorem fatearis. Si enim dixerimus quia peccatum non habemus, nos ipsos seducimus, et veritas in nobis non est.
In speculo concavo videtur inspicientis imago eversa, in plano et convexo recta. Quis rationem super hoc sufficientem assignabit?
Pupilla etiam que pusilla est substantia speculum est, in quo imago hominis inspicientis relucet. Triduo autem ante obitum hominis adeo iam obtenebratur claritas pupille, ut in ea per tres dies imago inspicientis non resultet.
Conformare se videtur imago resultans in speculo ei cuius est imago. Ridenti arridet, et dum flet inspiciens flere videtur imago. Anima igitur speculum est sui conditoris, et Christo patienti compati debet, resurgenti et gaudenti congaudere. Secundum diversitatem igitur temporum diverse facies sunt assumende, dummodo semper habeamus faciem euntium in Hierusalem.
Adaptatio
Arridet tibi, o homo, blandientis fortune prosperitas, applaudet tibi favor popularis, fragilitatis tue memor sis. Venustate elegantis forme preditus es, vide ne cum Narcisso propria forma deludaris. Crede mihi, non mutabitur corpus tuum cum Narcisso in florem, sed in cinerem. Vis igitur expressum conditionis tue speculum intueri, intuere testam capitis hominis iam putrefacti et in pulverem redacti. Vultum fratris tui in infirmaria in fata cedentis diligenter inspice, et memorare novissima tua. Frater moriens sit speculum tuum, in hoc teipsum agnoscas.
Capitulum CLV. Item de homine
Dum nonnulle vanitatum humane conditionis varietates sponte scribentis officio se committere videntur, effugiunt plereque operam nostram tanquam fugitive. Ipse etiam que nunc sese offerunt, repente elabuntur tanquam fallaces et instabilitatis proprie non immemores, et que in lucem prodeunt confestim umbram appetere videntur. Tot autem alterationibus subdita est humana fragilitas, tot emergunt casus repentini, tot minantur discrimina, tot circumstant insidie, ut cum propheta libeat exclamare, «Heu mihi! quia incolatus meus prolongatus est, habitavi cum habitantibus Cedar, multum incola fuit anima mea». Fetum in alvi materne latentem angustia, plures inveniunt incommoditates, quas inclusus nequit effugere. Insunt passiones intrinsecus nate, assunt extrinsecus illate, et iam admissis associantur intrantes molestiis molestie. Cum enim cotillidonum nexu familiari fetus adherens matrici quodammodo pars sit ipsius matris, plurimas ab ipsa contrahit infectiones corpus tenellum sed corpusculum, importunis alterationum iniuriis impotens resistere. Sumptum a pregnante ciminum fetum reddit pallidum, apium epilenticum, feniculum oris generat fetorem, mel certa sui in corpore tenero relinquit indicia. Post crebras immutationes cum instat tandem dies quo proles in lucem nititur, nonnunquam, pro dolor! nomen Agrippe sibi vendicans puerulus, matricis ianuam pedibus preambulis egreditur, nec sine quadam nature erubescentia, nec sine parientis dolore pene intolerabili, nec sine multo nascentis discrimine. Ut autem de secundina et aliis nature secretis omittam, o quam operosam oportet esse diligentiam obstetricis tam in leni puerilium artuum contrectatione quam in artificiali decentis forme productione. Etiam vulgo notum est, quia labor sedulus, cura pervigil, sollicitudo propensior, diligentia exactissima, filiorum Ade educationi debet adhiberi. Sed o quam velox, quam repentinus nonnunquam adest interitus, qui si differtur non aufertur. Sed esto, post pueritie teneritudinem, post adolescentie lubricum, post ausus iuventutis inconsulte temerarios, ad robur virilis etatis perventum est. Sed quid confert etas maturior, nisi mores assint maturi? prestantior est iuventus moribus honestis informata quam senectus vitiis deformata.
Veniamus autem ad ea que posteritas Ade inter bona connumerat. Hec sunt vite diuturnitas, sanitas, libertas, nobilitas, divitie, potestas, pax, decor, uxor formosa, cum prole, scientia, gloria, et huiusmodi. Sed quid est vita presens, nisi fantasticum mortis preludium, aut eius expectatio tediosa?
De diuturnitate vite
Numquid vita longevi temporis prescriptione mortis actionem poterit elidere? Quid est vite diuturnitas nisi quedam mortis prolixitas? Quid est diu vivere nisi diuturnis exponi tribulationum molestiis? Quid est diu vivere, nisi diu carere dulci fruitione Salvatoris?
De sanitate
Sanitatem censebis esse spiritualis militie dulcibus exercitiis accommodam; sed nonne securitatem prebet peccandi et mortis oblivionem adducit? Nonne et ipsa multis est amaritudinibus respersa, sed et morborum insidiis exposita? Numquid sanus segnius tendit ad vite terminum quam egrotans? Quid quod eum qui a vulgo sanus esse perhibetur, vexant febres iracundie et luxurie? Si brevis ira, brevis est furor. Nonne ira nimis inflammans subiectum ingens est furor? Nonne ergo qui nimis irascitur insanit? Nonne insania morbus rite censebitur? Que febris detestabilior febre libidinis estuantis? Febris ista, raro est omothona, rarius epaugmastica, sed frequenter est augmastica. Preterea, cum animus eger est qui a dolore vexatur, acerbo aut igneo succenditur indignationis calore, corpus autem sanum est, numquid homo ipse neuter est? Numquid hec neutralitas est in primo significato, aut secundo, aut tertio? Que demum sanitas tuta esse poterit a furtivo ingressu apoplexie?
De libertate
Commendabilis est libertas, sed que est in Christo Iesu. Si enim Christus vos liberaverit, vere liberi eritis. Quid est autem libertas qua mundo militantes gloriantur, nisi quedam palliata servitus? Nulli magis exagitantur protervis exactionibus quam qui liberos sese iactitant. Nec magni estimanda est libertas, qua captus ab hostibus tam subito privatur. Etsi enim secundum quorundam arbitrium in pendenti sit utrum ab hostibus detentus effectus sit servus, necne; mentem tamen legum Iustinianarum interius legentibus constat talem esse censendum servum. Sed quid? Revertenti restituenda esse omnia iure postliminii asseverabis. Esto, dummodo etiam certo certius sit, illum qui cedit in fata apud hostes servum in decessu extitisse. Quanti censenda est libertatis donatio, quam manumissus Vindecius, a quo vindicte nomen sumpsit initium, assecutus est? Si respondeas Vindecium manumissione dignissimum tanquam declaratorem coniurationis utilitati reipublice perniciose, quid de servis laceratissime opinionis pronunciabis, etiam cum Barbario Philippo iudiciariam consecutis potestatem? Quero item utrum generaliter verum sit, quod docent legisperiti, videlicet quoniam conditionem matris sequitur filius et familiam patris. Servum enim, ut dicit Augustinus, non fecit Ismaelem uterus ancille, sed cervix erecta. Uterus enim Agar accommodatus fuit, sed Sare accessit auctoritas. Iuris ergo interpretatione Ismael Sare, fuit filius. Sed quid? Quid, inquies, tam generale, cui per speciem non derogetur? Sed si Ismaelem a paterne hereditatis aditione pro parte virili cervix exclusit erecta, quam multi sunt qui ob superciliosum tumentis arrogantie fastum consimile merentur? Infelix item est libertas que male dominantium vitiorum tyrannide premitur. Male liber est, qui libere malus est; immo et serviliter et libere, serviliter, dum vitiorum barbariei subiugatur, libere, dum sine freno et obice per campos licentie discurritur. Si autem angarie et perangarie et munus pro plaustris serviles sunt opere, nonne annue tributorum et vectigalium solutiones reges ipsos efficiunt servos? Si item censum capitis solventes servilis sunt conditionis, nonne in descriptione orbis facta ab Augusto soli Romani libertate gloriari potuerunt? Nonne Dominus rerum et auctor Christus censum solvit? Numquid terrarum principes certis indictionibus nunc aurum, nunc es, nunc ferrum, urbi Romane transmittentes servos censebis?
De nobilitate
Adde quod neque libertas, neque nobilitas ornans libertatem, vite diuturnitatem aut sanitatem confert, que duo presertim ulnis desideriorum amplexatur opinio communis. Nec libertas nec nobilitas consistentie veritatis innititur, sed fallaci hominum opinioni:
* Omne enim hominum genus in terris **
Simili consurgit ab ortu. *
Sed obiicies, quia eidem radici sunt obnoxii rami nobiles et ignobiles. Excipienti vero respondeo replicans, quia non ad nobilitatem animi sed sanguinis nostra inpresentiarum se transfert consideratio. Si qui igitur superstites essent de genere Karoli, utrum censendi essent nobiles an ignobiles? Cain utrum nobilis fuerit an ignobilis, tu videris. Sed et ipse protoplastus nonne ante lapsum nobilis fuit? Nonne tamen mater eius terra? Sed quid? Pater eius, Deus. Conditionem quidem matris secutus est, dum tanquam terra in terram redactus est. Sed o si familiam patris secutus fuisset. Si ignobilem primum extitisse parentem post transgressionem fatearis, unde ergo in heredes tam culpe quam pene transfusa est nobilitas? Si nobilem ipsum etiam post prevaricationem fuisse non diffitearis, quo pacto in posteros irrepsit ignobilitas? A quo item suam contraxit nobilitatem, nisi a Deo, qui summa est natura? Quicunque ergo summi Patris filii sunt, nobiles esse censendi sunt. Volet autem quis astruere nobilitatem generis dignam esse commendatione, eo quod in legendis sanctorum inter titulos preconiorum ponatur. Sic quidem invitantur viri spectabiles ad illustrium morum insignia. Sed quid est quod novorum successores nobilibus orti natalibus perhibentur, cum eorum predecessores abiectissime fuerint conditionis?
De divitiis
De divitiis quid dicam, nisi quod gloriosius est eas contemnere quam possidere? He sunt blande mortalium seductrices, et dum felicitatem audent spondere, nimis fallaces sunt. Quidam autem possident divitias ut possideant, ut avari; quidam possident ut non possideant, ut prodigi; quidam non possident ut possideant, ut ambitiosi; quidam possident ut sibi aliisque provideant, ut providi; quidam nec possident nec possidere volunt, ut perfecti. Possidere quidem divitias, indifferens, sed ab eis possideri, turpissimum est. Novi nonnullos appetere divitias ut deliciis utantur, ne dicam abutantur; sed delicatus est miles, qui in expeditione frui desiderat deliciis in desideriis carnis. Nonne in expeditione sumus? Nonne vita hominis militia est super terram? Modico contenta est natura. Quid quod status divitum multo gravioribus sed et pluribus expositus est molestiis quam pauperum? Tunc enim minus tuta est fortuna cum tutissima putatur. Qui in incerto divitiarum stabile se putet iecisse fundamentum, similis est ei qui in inani picturam facere molitur.
De potestates
Ad potestatem a divitiis transeo, non interventu pecunie, sed officio stili. Potestas igitur consortis est impatiens, cum consortium res sit iocunda, salubris, et tuta. Anxiis item cingitur sollicitudinibus, curis mordacibus atteritur, sibi ipsi suspecta est. Qui ergo sui ipsius impotens est, numquid de iure potentis vocabulum sibi vendicare poterit? Quid dicam de regibus in tyrannos degenerantibus, qui dum sancte matris ecclesie iura confundunt, regni gloriam amittunt? Sed, o dolor! o dedecus! o morum subversio! cum ecclesiarum rectores in oppressione subditorum rabiem excedant tyrannorum. Pro proprie voluntatis arbitrio ius sibi dicunt, maiorum instituta subvertunt, in res ecclesie pupillares degrassantur. Reverentiam cum obedientia humili sibi impendi a subditis volunt, quam tamen superioribus et ipsi negant. De apostolis dicere consuevimus quod intonabant minis, coruscabant miraculis, compluebant doctrinis, unde et nubes dici merebantur; sed nostri temporis prelati, revera minis intonant, sed nec miraculis coruscant, nec compluunt doctrinis.
Ironia
Scilicet gloriosius est tonitruis equiperari quam nubibus.
De pace
Ut autem tam de pace pectoris quam de pace eternitatis ad presens omittam, de pace temporis pauca perstringamus. Cum igitur in bello sit amaritudo amara, in pace est amaritudo amarissima. Tempore belli, manifesta est impugnatio; in pace, occulta, tantoque molestior, quanto latentior. O quam subtiliter, quam diserte, de bello et pace disserit Augustinus in tertio libro De Civitate Dei. Loquens enim de Syllanis in Marianos nimis sevientibus, ait, «Pax cum bello de crudelitate certavit, et vicit. Illud enim prostravit armatos, ista nudatos. Bellum erat, ut qui feriebatur, si posset, feriret; pax autem, non ut qui evaserat viveret, sed ut moriens non repugnaret».Adde, quia pax languentis nonnunquam mater est ignavie, manifesta impugnatio strenuis legem quandam necessitatis indicit exercitiis. Vultus, amicitie simulator, proditor est.
De decore
Decori pretendunt insidias morbi sollicitudines, rei familiaris inopia, annorum accessus. Sed et in se consideratus, superficialis est, deciduus, fugitivus, fragilis, variisque alterationibus obnoxius. Quid rose vernantis rutilanti fulgore gratius aspectibus intuentium?
Virgilius. * Quam tamen modo nascentem rutilus conspexit eous, **
Hanc veniens sero vespere vidit anum. **
Collige, virgo, rosas dum flos novus et nova pubes, **
Et memor esto evum sic properare tuum. *
De uxore formosa
Liquet igitur quia uxor formosa cito desinet esse formosa. Quid ergo gloriatur maritus de pulcritudine uxoris, cuius gloria tam exilis? Cito marcescet flos decoris, cito marcescet decor floris. Adde quod quanto formosior est uxor, tanto viro et suspectior et molestior. Quidni?
* Fastus inest pulcris, sequiturque superbia formam. *
Numquid item mulier erit casta, quia formosa? Turba procorum formosam sollicitabit tam prece quam pretio, ferventer instans et orans, fere dixerim perorans.
De sobole
Uxoris ergo species marito substituet heredem, alterius filium. Sed et
* Filius ante diem patrios insurgit in annos. *
Torquebuntur viscera, cruciabuntur corda parentum, dum prolem a titulis avite probitatis degenerare conspicient. Forte filius aleator erit, et rerum paternarum prodigus. Filia sui ipsius prodiga. Adde, quod et furtivis gaudebit amplexibus, antequam nuptui tradatur. Si autem iuncta cuipiam fuerit matrimonii vinculo, fidem marito non servabit. Deprehensa, remeabit ad paternos lares et infamis et confusa.
De scientia
Scientia, multis sumptibus, crebris vigiliis, temporis diuturnitate, laboris seduli diligentia, vehementis animi applicatione comparatur. Cum vero divitis vene potentia, artis virtute, usus beneficio, versa fuerit in habitum et in thesauris memorie recondita, nescio quo pacto, infaustam procreat occasionaliter sobolem, scilicet arrogantiam. Tractu vero temporis, hebetatur acumen ingenii, abit in desuetudinem exercitium, memoria, iam malefida, depositum fidei sue commissum non restituit. Dum enim quedam conservat, pleraque fugam ineunt, nec revocat fugientia virtus artis iam languens, non in se, sed in subiecto. Quid quod scientia quevis enigmatica quedam est ignorantia? Quid quod servus sciens voluntatem domini sui, et non faciens, vapulabit multis? Minori nimirum subiacet reprehensioni erroris anfractus legens, cum ignorantie tenebris sit involutus, quam sponte per invium aberrans, cum noverit qua via directe ad metam debitam sit incedendum. Quid quod potentissimus rerum subtilium indagator, in facultatis quam profitetur principiis succumbit, et in minimis deficit? Quis in investigationibus suis proprium non legat defectum? Sepius a seipso, ab aliis sepissime, paralogizatur, qui alios sepissime paralogizat.
De gloria
Scientia item laudis est humane venativa, que, dum gloriam querit, umbram sequitur. Quid est autem inanis gloria nisi quedam vanitas? Gloria, ergo, glorie, vanitas est vanitatis. Sed censebit quis gloriam nihil aliud esse quam popularem favorem. Sed quid est ventose plebis favor, nisi ventus? Si autem gloriam in spectaculis et ostentationibus pomposis subsistere dixeris, fateberis triumphos esse quosdam apices glorie. Quidni ? Nonne laureatio deliciosa fuit victorie remuneratio?
Ironia
O res ardua, o res viris spectabilibus summis appetenda desideriis, exultationis clamor applausorius! Siccine deluditur humana ratio, ut hanc estimet terrene summam felicitatis?
Ecce quibus involvitur incommodis status humane conditionis! ecce quibus exponuntur vanitatibus bona ad que terrigene suspirant! Migrabit tandem anima ab hospitio suo, quod vermium erit esca, priusquam ipsum efficiatur domus anime.
Capitulum CLVI. Iterum de homine
Ad tractandum iterato de homine, stilus volens relabitur. Quid miri, si scribentis officium homini servire non renuit, cui elementa serviunt? O si nobilis creatura dignitatem suam, patrie terram desiderabilem, Deum suum, recognosceret!
Attende, o homo
Sol non sibi lucet, sed homini, cuius accessui et recessui obnoxia est quatuor temporum varietas. Sol motu continuo zodiaci partes peragrat, nunc superius, nunc inferius illustrans hemispherium. Aurora vultu roseo adventum solis prenunciat, hominem invitans ad opera diurni laboris. Luna stellarum ordini preest, homini multiplex commodum conferens. Calor diurnus et humor nocturnus beneficia sua rebus largiuntur, solisque quadriga, cum biga lunari, humanis deserviunt utilitatibus. Fertilitatem suam terra commodis humanis se debere non diffitetur, cum labori agricole feliciter respondet. Arbores fructuum letitiam homini non invident, mare et flumina ei divitias suas ministrant. Serviunt eidem pecudes et iumenta, ut primitive dignitatis gloriam, quam ante peccatum habuit, ad memoriam reducat. Si non peccasset homo, non segnius pareret iussioni humane leo quam canis. Sed iuri consentaneum erat, ut homo, qui usum debite Deo servitutis surripere voluit domino suo, dominium amitteret in rebus sibi a Domino subiectis. Miserationis tamen divine dulcedo concessit homini in solatium usum quorundam animalium, ut Deum etiam iratum fateatur homo sibi propitium. Ad repressionem vero superbie, et ut homo memor esset sue prevaricationis, etiam minuta animalia multas homini molestias inferunt. Unde et culices et cinifes oculorum hominis aciem molesto ingressu perturbant repente, ut reducat ad memoriam se lumine interiori a Deo dato in ipsum Deum abusum esse. Pulex, pestis importuna, quietem sommi perturbat, eiusque tranquillitatem iocundissime contemplationis qua deliciis supernis fruebatur infeliciter contempsit. Infausta prole carnis pedum multitudine in proprium parentem munita molestatur homo, ut cogitet quod corpus ipsius hereditas est vermium. Musca intempestive liquoribus et escis se ingerit, ut agnoscat homo quam importuna pestis sit cogitationum turba inordinatarum. Animum molestis occupationibus inquietant cogitationes importune et perturbant.
Sciendum est etiam quod, si non peccasset homo, nullum venenum nocivum esset. Esset item omne animal temperate complexionis in suo genere. Nihilominus tamen esset aliquod animal temperatioris complexionis alio. Ante peccatum enim prime prevaricationis temperate complexionis erat Eva, sed Adam temperatissime. Si igitur non peccasset homo, nihil esset gradus; est namque gradus elongatio a temperantia. Nonne igitur in physicis instructo videbitur quod complexiones mutate sint, quamvis hoc multi censeant esse impossibile? Vigilanter item oportet intelligi quod dicitur homo solus esse animal mansuetum natura. Si enim non peccasset homo, omne animal pareret iussioni hominis. Dicet quis hoc ex natura animalium non provenire, sed ex mera voluntate divina. Sed quid? Cum in nullo humore esset excessus aut caliditatis aut humiditatis aut frigiditatis aut siccitatis, unde oriretur aut fervor ire aut impetus indignationis? Quod igitur dicitur homo esse animal mansuetum natura, ad primitivum statum nature dignitate sua gloriantis referendum non est, sed ad statum nature iam lese et perturbate. Medicorum siquidem subtilis inquisitio et operosa diligentia statum prime nature non respiciunt, sed secunde. Nulla itaque egritudo, nulla sanitatis perturbatio fuisset, si in statu glorie sue homo stetisset. Solis herbis et fructibus contenta esset natura tam hominum quam bestiarum; unde nec nisus alaudam, nec leo taurum, nec lupus agnum persequeretur. Unde et in Genesi dicitur, «Ecce dedi vobis omnem herbam afferentem semen super terram, et universa ligna que habent in semetipsis sementem generis sui, ut sint vobis in escam et cunctis animantibus terre, omnique volucri celi, et universis que moventur in terra et in quibus est anima vivens, ut habeant ad vescendum». Super quem locum dicit marginalis, «Patet quod ante peccatum hominis nihil noxium terra protulit, non herbam venenatam, non arborem sterilem. Omnis enim herba et ligna data sunt hominibus et volatilibus et animantibus terre in escam». Unde patet quod tunc animalia animalium esu non vivebant, sed concorditer herbis et fructibus Lamech igitur venationi indulsit, non ut carne vesceretur, sed ut pellibus tegeretur. vescebantur.
Et vide quod ante diluvium non vescebantur homines carnibus, nec ante diluvium erant pluvie. Fecundata est autem terra ex rore et fontium inundatione.
Notandum etiam quod si permansisset homo in sua felicitate, nullum animal dolorem aut amaritudinem in dissolutione anime et corporis sentiret. Homo vero nunquam moreretur, sed peracto et completo numero aliquot annorum raperetur in celum, et corpus eius gloria eterna supervestiretur.
Sed nec pretermittendum est quod ob peccatum prevaricationis prime, tam planetarum quam stellarum fulgor diminutus est. Si igitur velit homo attendere, quante mutationi res ob transgressionem eius subdite sint, quanteque alterationi obnoxie, conteri poterit et humiliari. Reducere etiam debet ad memoriam quod de limo plasmatus est, ut elatio eius prematur. Sed et agnoscat quod anima ipsius ad imaginem Dei creata est, ut ad illum tendat cuius ipsa est imago.
Nutritur etiam humilitas in homine, si attendat se natum de muliere, que sola animal menstruale est, cuius profluvia inter monstrifica merito numerantur. Contacte his fruges non germinabunt, amittent arbores fetus, ferrum rubigo corripiet, nigrescent aera. Siquid etiam canes inde ederunt, in rabiem efferabuntur, nocituri morsibus, quibus lymphaticos faciunt. Bitumen in Iudea, quod Asphaltites lacus gignit, quod separari nequit, apposito cruore illo dissolvitur. Ceterum ipse femine, quamdiu sunt in sua lege, non innocentibus oculis contuantur. Aspectu specula vitiant ita ut hebetetur visu fulgor offensus, et solitam emulationem vultus extinctus splendor amittat, faciesque obtusi nitoris quadam caligine nubiletur.
Moraliter
Attendat homo quia menstruo sanguine in utero materno nutritus est. Cruor enim dictus in lac matris convertitur. Primum aiunt cor hominis fingi, quod in eo sit vita hominis et sapientia.
Capitulum CLVII. De cane
Ut supra diximus, ad solatium homini concessus est usus quorundam animalium, quorundam vero subtractus ut sue memor sit prevaricationis. Sed pre ceteris animalibus familiarius obsequitur iussioni humane canis, quod voluntati divine attribuimus, quamvis dicat Bernardus
* Morato canis ingenio vel amitior usu **
Pertulit humanas extimuisse minas. *
In rebus quidem variis Falluntur qui putant dicendum esse utillimus. utilissimus est canis domino suo. 
Ditat namque pinguis ferine deliciis mensas potentum post iocundum artis venatorie exercitium. Odorinsecorum delectabilis latratus amplius delectat aures magnatum quam instrumentorum musicorum harmonia dulcis. Narium sagacitate legunt ferarum vestigia, et certis indiciis produnt ipsarum latebras. Est et canis custos tugurii pauperis domini, nocturnas furum arcens insidias. Venienti domino occurrens, tam latratu quam caude blandimento letitiam declarat, et tam saltu leto quam vultus hilaritate domino blandiens, loquele indiciis quibus potest supplet defectum. Precurrens, nonnunquam domini prenuntiat adventum, et dominam amplexibus adulteri gaudentem ignarus premunit. Homini consortio hominum destituto solatium tantum prebet, ut homo solus non censeatur, gaudens canis obsequio fideli. Tanto autem fidelis amoris vinculo homini colligatur, ut in defensione hominis mortis incurrat discrimen. Nonnunquam domini sui defuncti cadaver usque ad tumulum secutus, tam vehementi doloris anxietate oppressus est, ut tumulo incumbens tam potus quam cibi renueret solatium. Accidit etiam ut interfectorem domini sui manifestis persequeretur indiciis, adeo ut in discrimine duellii singulare certamen cum ipso subiens victoriam consequeretur. Tanta item calliditate preditus est, ut exterioribus indiciis nunc iratum esse dominum agnoscat, nunc letum.
Narratio
Miles igitur quidam canem nobilem qui vulgo leporarius dicitur studio diligenti educavit, qui adultus, tanquam fidelis educatoris sui custos, singulis noctibus super pedes domini sui iacere consuevit. Quotiens vero dominus iter arripuit, canis ut assecla fidelis ipsum comitans, opem ferre domino suo promptissimus fuit. Nunquam tam latenter, tam tacite, dominus a lecto surgere potuit, ut vel semel canis vigilantissimi falleret industriam. Evolutis autem aliquot annorum curriculis, dati sunt militi duo catuli gemelli, generositatis titulis insigniti, quorum familiaritatem amori canis iam in senectam vergentis preposuit. Conceptum dolorem canis dissimulavit, usque dum tempus desiderio suo nancisceretur idoneum, peremptisque duobus catulis fugam iniit clandestinam, in silva non multum a curia militis remota tuta querens latibula. Locum elegit meatibus subterraneis hinc munitum, inde abruptis montium et silicum tutum, undique vepribus et dumetis cinctum. Quotiens miles multa stipatus turba canem persequebatur, ad notum domicilium fugere consuevit. Iumentis vero et pecoribus militis gravem iacturam intulit, pueris tamen et puellis parcens. Accidit autem ut miles familiam suam ab uno prediorum suorum ad aliud traducere disponens, per dictam silvam cum multo comitatu transiret. Hoc quidem canem latentem in insidiis non latuit; cetum autem puellarum quibus custodia pueruli filii militis deputata fuit compulit acerrimo insultu ut infantulum proiicerent fugam arripientes. Canis, voti compos, leniter puerulum asportans, ad receptaculum suum se letus transtulit. Ululatus dolentium eventum militi indicavit, dolorque repentinus totius cetus corda invasit. Tandem post multos gemitus ad se rediens miles, senescallum suum, quem pre ceteris canis predo novus amaverat, accersivit, qui ad latebras generosi predonis tendens, notis et solitis adulationibus ipsum demulcere coepit. Quid moror? Canem tanquam animal rationale dulcibus verbis convenit, spondens et paciscens quod ipsum domino suo reconciliaret, si puerulum ei redderet. Canis Conquiniscere est capite annuere conquiniscens, visus est annuere quod senescallus petebat. 
Redditum igitur infantulum letus patri leto restituit procurator domus militis, pacti tenorem edisserens; reversusque canis ad dominum sub senescalli ducatu, gratiam domini sui uberiorem solito promeruit.
Indicium est etiam amoris fidelis et argumentum multe sustinentie, quod canis a domino suo lesus, virgis cesus, aut etiam baculatus, immo etiam et fustigatus, redit ad dominum suum, ab ipso vocatus, nunc similis petenti veniam, nunc blandiens tam vultus hilaritate quam blandimento caude.
Narratio
Unde quidam sapiens iussus a domino suo secum adducere histrionem quem pre ceteris histrionibus suis approbandum censeret, et servum maioris sustinentie, et hostem sibi pre cunctis hostibus infestum, et amicum fidelissimum, adduxit filium proprium puerulum et asinum et uxorem et canem. Requisitus autem vir maturi pectoris ubi esset histrio quem adducere debuit, puerulem in medio statuit, dicens, «Nullius histrionis sales, gesticulationes, scomata, lidorie, adeo placent mihi ut istius infantuli. Cum Affectare, est affectus animi vultus mutatione declarare. Tympanizare est pectus manibus ludendo ferire. affectat, letitia afficior, cum tympanizat, tripudiare mihi videtur animus meus.
Cuius risus, cuius Senecie sunt infantilia verba, sententias tam maturas habentia, ut senum dicta esse videantur. senecie, adeo me delectarent ut istius?» 
Servum ostensurus, asinum adducit, qui inter servientes minus gratie consequitur, et plus laboris sustinet.
Hostem iussus ostendere, uxorem propriam producit in medium. «Cernite», inquit, «hostem inexorabilem». Quod intelligens uxor, in modum ferri igne accensi excanduit, et similis debacchantibus inter Festa, scilicet. orgia Bacchi, in verba contumeliosa prorupit, vocans maritum proditorem domini sui ibidem presentis; addidit etiam se interfuisse quando maritus potionem toxicatam multa diligentia paravit, ut domino suo lethum propinaret. 
«Audite», inquit sapiens, «O viri diserti, nonne hec est hostis mea, que me proditionis arguere parata est?» Amicum vero fidelem iussus adducere, canem ad se vocavit, dans ei ictum. Ingemuit canis retrocedens, sed dulcibus et blandis verbis ipsum compellante domino, exultans reversus est, saltu frequenti letitie interiori attestans. Laudatur vir ab omnibus, et qui citatus fuerat ut condemnaretur interceptus, recessit muneribus ditatus.
Patet quoniam multis nature dotibus preditus est canis, sed cum in furorem vertitur, ab eo morsus vix curari poterit. Salubre tamen consilium est, ut vulnus per annum patulum sit, ita ut cicatricibus non superinduatur. Mira res! Morsus quis a cane rabido quandoque catulos parvos mingit et latrat. Hec autem malitia provenit ex cholera calida que multum abundat in cane tempore estivo, sed parum in hieme. Si autem dinoscere volueris utrum morsus sit canis rabidi necne, hac utere industria. Morsui superponatur emplastrum factum de nuce bene pistata, et super locum vulneris maneat per unam diem et unam noctem. Deinde sublatum detur ad manducandum gallo vel galline esurienti, si post esum biberit, non est morsus rabidi canis; si autem e contra, moritur. Oportet autem ut nocte illa et die expectetur, quia non statim morietur gallus vel gallina. Alii dicunt quod si frustum panis accipiatur et ungatur sanguine exeunte a plaga, canique sano proiiciatur, nullatenus comedet, si morsus fuerit canis rabidi. Canis autem rabidus lymphas reformidat, eo quod aquaticus humor secundum quorundam iudicium superabundat in Id est cellula. phantastica. 
Hinc est quod morbus hominis vulnerati a cane rabido lymphaticus dicitur. Unde Ovidius:
* Tollere nodosam nescit medicina podagram, **
Nec formidatis auxiliatur aquis. *
Ut enim docetur in Pantegni, cum timor aque venerit, morsus a cane rabido non potest evadere. Aliis placet morbum lymphaticum esse, cum quis nullum sustinere potest humoris tactum. Cum autem urinam faciunt, fere mortem incurrunt. Si offam sentiunt beneficio tactus abiiciunt eam. Potare nequeunt, nisi virtute herbarum stuporiferarum quodammodo tactus in ipsis sopitus reddatur. Putant nonnulli morbum lymphaticum esse hydropisim. Unde quidam interrogatus quid faceret hydropicus ad solem, respondit, «Aquam calefacit».
Nomen canis in celesti pagina et aureis et tetris litteris scribitur.
De predicatore
Canis namque dicitur doctor, qui linguam habere debet medicinalem, ut dulcibus exhortationibus subditos ad amorem celestium invitet. Pro tempore etiam caninos dentes habere debet, ut vitia in modum cynici reprehendat. Personas in predicatione publica reprehendat in genere, ita ut non fiat descensus ad aliquam certam personam. Vitium vero nominet secure ut ipsum reprehendat, ut libidinem, avaritiam, superbiam, et cetera monstra. Sed, pro dolor! habent vitia patronos suos, sed Salarium est honorarium quod patronis datur in causa. salario non sunt digni patroni tales. 
Non debetur honorarium illis, qui honore indigni sunt. Preterea, nonne servi vitiorum sunt servi? Servus autem cum postulare non possit nisi in casibus certis, puta in eis que circa libertatem vertuntur, sublati sunt enim de medio publici 
Ovidius, in libro De Remedio Amoris:
* Publicus assertor vitiis suppressa levabo **
Pectora, vindicte quisque favete sue. *
Tempore enim Nasonis erant assertores qui pro quocunque in libertatem reclamante causas agebant. Non enim audiebatur quis detentus in servitute. Sed Iustinianus hanc legem abrogavit, statuens ut reputatus quis servus reclamans in libertatem staret in causa propria, usque dum super veritate rei instrueretur iudex. assertores, numquid patroni maxime in turpi causa esse queunt?
Sed hec hactenus. Presides vero prelati et non exercentes officium predicationis, dicuntur canes muti, non valentes latrare. Canis etiam dicitur adulator, qui cum insanit, rabidus efficitur, per vitium detractionis. Vix potest morbus talis curari, vix potest detractor in morbo detractionis inveteratus convalescere.
Nec mihi molestum est dictis adiicere id quod proponit Aristoteles in Predicamentis de catulo, etsi vulgo notum sit. Catulus non videt ante nonum diem. Videt tamen quandoque ante sextum, quandoque impeditur visus eius usque ad decimum sextum diem, quod ex pinguedine contracta ex matris pinguedine accidere potest. Sed Aristoteles, ut frequentius accidere solet, loquitur. In catulis igitur est caliditas remissa, et abundat in eis humiditas grossa et viscosa, unde et capitibus phreneticorum apponuntur ad humectandum cerebrum eorum. Viscosa igitur humiditas grossa que conglutinatis palpebris catulorum adheret, debili calore consumi non potest, usque dum beneficio etatis calore validiore consumatur illa viscositas. Impeditur nimirum consideratio intuitus animi in eo cuius oculos inferiores conglutinat perverse consuetudinis viscositas, usque dum calore spirituali recreetur visus interior.
Capitulum CLVIII. De iumentis, et armentis, et pecoribus
Placuit etiam divine miserationis benignitati, ut homini et solatium et subsidium in multis sustentationi humane necessariis preberent tam iumenta quam armenta quam pecudes. Providet illis homo, laborem illorum et utilitatem sollicitudinis debite diligentia remunerans. Equo, et mulo, et asino stabulum paratur, bostar bovi, ara porco, ovibus caula.
Equi utilitates commodas quis stilo comprehenderet?
De equo
Nunc enim equus nobilem strenui triumphatoris currum trahit, tam in ovationibus quam in Minores triumphi ovationes, maiores laureationes. laureationibus, nunc in bello armatus, nobilitatem generosi pectoris et audaciam letitia membrorum et agilitate motus hilaris manifestat. 
Ingentes tollit animos, nunc carpere gyrum gaudet, gradibusque sonare compositis, sinuatque alterna volumina crurum, similis laboranti. Cum vero cursibus auras provocat, ac per aperta volat, ceu liber habenis equora, vix summa vestigia ponit arena.
O quotiens assessori suo subveniens, in hostem irruit impetuosus. Cum vero militem urgentissime necessitatis articulus compellit fugam arripere, aura promtior evolat. O quotiens diem clauderet extremum eques, nisi cornipedis velocitas ipsi tutum conferret presidium. Magnus Pharsalicas fugiens clades beneficio equi mortis evasit discrimen. Unde nobilis vates Lucanus:
* Iam super Herculeas fauces nemorosaque Tempe **
Cornipedem exhaustum cursu, stimulisque negantem, **
Magnus agit. *
Nunc bige, nunc quadrige vehiculum trahit equus laboris patiens, nunc aratri utilem sustinet laborem, nunc manticam cum assessore vehit. O quotiens venatoris spe delusi iracundiam luit, dum et stimulorum frequenti exhortatione vexatur, et per abrupta montium cursu precipiti transire cogitur. Parent igitur in variis officiis dominis suis equi tam nobiles quam ignobiles. Parcitur dextrario itineranti, ut ad laborem maiorem reservetur. Palefridus, sic dictus quasi passu leni frenum ducens, decenti gaudet ornatu phalerarum. Campanulis pectoralis dulce tinnientibus delectatur, et decentis lupati fulgor ipsum iuvat. Strepe sive scansilia assessori tergum equi prementi iuvamen prebent, et cingula sellam regit, maxime cum assessor rudis est in equitandi peritia.
Pullum vero generosum Mantuanus vates egregie describit in Georgicis, dicens:
* Continuo pecoris generosi pullus in arvis **
Altius ingreditur, et mollia crura reponit. **
Primus inire viam, et fluvios tentare minaces **
Audet, et ignoto sese committere ponto. **
Nec varios horret strepitus, illi ardua cervix, **
Argutumque caput, brevis alvus, obesaque terga; **
Luxuriatque toris animosum pectus... **
Tum si qua sonum procul arma dedere, **
Stare loco nescit, micat auribus, et tremit artus, **
Collectumque fremens volvit sub naribus ignem. ** 
Densa iuba, et dextro iactata recumbit in armo. **
Et duplex agitur per lumbos spina, cavatque **
Tellurem, et solido graviter sonat ungula cornu. *
O utinam nunquam vir honestus ascenderet equum cespitantem, aut succussantem, aut recalcitrosum, aut retrogradum, aut repente stationarium, aut stimulis negantem, aut umbras expavescentem, aut genu frequenter flectentem.
Ferunt equam, cum copia masculi ei deest, ex flatu aure venti borealis concipere, sed fetus paucis diebus superstes erit. Sic et galline, dum pulveris fomento et crebra respersione fungente vice balnei delectantur, sine coitu ova apala ponunt, sed prolis gratiam non consequuntur. Apala autem dicuntur ova, quasi sine pelle, et quandoque sorbilia hoc nomen sortiuntur. Proprie tamen dicuntur apala, que in ventriculis gallinarum sunt, et sine testa reperiuntur.
Feruntur autem equi generosi multitudine lacrimarum mortem dominorum suorum prenuntiare. Sed certo certius est ipsos dominos suos affectuose diligere. Solum enim equum preter hominem constat lacrimari. Rem igitur gestam libet officio stili commendare, ut certum sit lectori equos diligere dominos suos amore certo et firmo.
De commendatione quorum et exemplum de Ogero
Mortuo igitur invictissimo triumphatore Karolo Magno, placuit Ogero Daco, Tradunt multi Ogerum mortuum fuisse in Hispania cum Rolando et Olivero, sed Meldenses tumba eius gloriantur. militi acerrimo et strenuissimo, gloriosi principis predicti primipilo, transire ad frugem melioris et tutioris vite. 
Qui igitur in conflictu militari semper fuge ignarus fuerat, mundum fugere decrevit, et qui nobilissimi regis Francorum vexillum ferre consueverat, fugit ad vexillum crucis, baiulans crucem Domini in processionibus dierum dominicorum. Qui hostibus visibilibus terribilis fuerat in acie ordinata, tanquam par Rollando, aut certe maior, factus est terribilis hostibus invisibilibus. Miles igitur gloriosus, quo presente exercitus Karoli semper victoriam consecutus est, factus est miles Christi Meldis, pro lorica militari colobio monachi indutus. Suspensum est generosi ducis scutum in monasterio Meldensi, reservata sunt arma bellatoris incliti, cuius iussione equus insignis laborem insolitum subiit, vehens lapides ad reparationem ecclesie illius qui est lapis iustitie. Evolutis postea aliquot annorum curriculis, ausi sunt pagani, qui Saracenos se mentiuntur cum Possunt tamen se dicere Saracenos, cum sint filii Agar, eo quod, ut dicit Augustinus, uterus Agar accommodatus est, sed Sare accessit auctoritas. Agareni sunt, partes Galliarum infestare, urbes destruere, menia subvertere, ecclesias martyrum incendio consumere. 
Quid moror? Civitatem Meldensem obsidere ausi sunt, ad cuius tuitionem Lodovicus, rex Francorum, se cum exercitu suo transtulit. Sed tanta erat cingentium urbem multitudo, ut nullatenus Franci presumerent cum paganis congredi, sed intra muros, pro dolor! pavidi et exterriti insomnes noctes ducebant. Nesciebat rex Francorum ducem invictissimum sub habitu monachali latere, sed nec fratribus suis quis esset notum fecerat. Militem ipsum fuisse sciebant, sed militum gloria nomen Ogeri, mundo notissimum et celebre, fratribus suis non indicaverat. Singulis autem diebus duodecim milites electi armati ad illos qui cancellis et turribus preerant exclamare imperiose solebant, ut de latebris suis exirent et certamen cum eis subirent. Quod cum ad aures Ogeri pervenisset, concepit altum in corde dolorem, et abbatem suum dulci convenit eloquio, ferventi instans petitione, ut ei liceret egredi, et cum duodecim militibus congredi. Intuens eum prelatus, vultus perpendit audaciam, et proceri corporis membra elegantia, exercitio rei militaris idonea notavit, votis eius annuens pro temporis angustia. Adducuntur in presentiam ducis equi qui tunc temporis generosi videbantur, sed cum vir magne virtutis manu militari spinas equorum tangeret, impotentes erant impressionem manus sustinere. Iubet igitur adduci equum suum robur pristinum cum animi nobilitate adhuc retinentem, licet longe minor solito diligentia nobilis equi custodie adhiberetur. Cum vero dux inclitus violenta manus impressione dorsum equi generosi attrectaret, equus robustus spinam elevans dominum suum agnovit, hinnitu crebro et agilitate motus letitiam cordis protestatus. Armis postmodum suis armatus, per posticum egressus est, rege Francorum rem prorsus ignorante. Indignati sunt duodecim milites ex adverso stantes, rubiginem armorum suorum militi inclito improperantes. Sed cum gladio evaginato fulminavit in hostes, tantum robur, tantam virtutem strenuitatis in uno corpore regnare admirati sunt. Nec militem longa pace dedicerat, nec erat aliquis qui ictus ipsius fulmineos sustinere posset. Conatus vero ipsorum et insultus parvipendens, etsi milites essent electi, duodecim illorum militum animabus Plutonis, scilicet. Ditis cetum ditavit. 
Fama autem velociter vires adquirens, militis cuiusdam ut cum hostibus confligeret egressi audaciam regi Francorum detexerat. Qui felices habens ad vota successus, eventum tam letum per fenestram turris eminentissime ex ordine intuitus erat. Dux vero Ogerus ceptis felicibus feliciter insistens, insigne Francorum genti notissimum alta voce proclamat, Montem Iovis crebro nominans. Nobilis ducis gestus preclaros videns rex Francorum, et signum nobile tam imperiosa voce proclamatum intelligens, «Arma, arma, viri Francigene», exclamat, et foribus reseratis egressus cum exercitu hostes insequitur, quos iam Ogerus in fugam converterat. Persequitur dux Ogerus idolatras, et non solum turbam multam sed turmas multas prostravit. Arma ducis agnoverunt milites Francigene iam fere emeriti, et hostibus cunctis iam letho deditis, Ogero iam agnito de iure ascripta est victoria. Humiliavit se ad pedes eius totus Francorum exercitus, et rex pre cunctis eum honore dignissimum censuit. Ob ducis autem singularem strenuitatem, contulit cenobio Meldensi quatuor predia ditissima regalis munificentia. Dominus autem Iesus ipsum in vita sanctissima diu conservavit incolumem, usque adeo ut in dulci senio in coriis cervinis sanctissime vivens consueretur. Obdormivit tandem in Domino dux inclitus, monachus sanctissimus.
Adaptatio
Equus superbie secularis pompam significat, unde prohibiti sunt filii Israel multiplicare equos. Subdita est comminatio pene, videlicet ne in Egyptum redirent, id est, in ignorantie tenebras erronee. Ambitus enim secularium pomparum hominem inducit in oblivionem sui. Per equum item accipitur superbia, quia cor fervens erexit equum. Audi prophetam «Nolite fieri sicut equus et mulus», hoc est, superbus et stolidus.
Capitulum CLIX. De mulo
Mulus tamen animal est astutum et versutiis dolosis argutum, quod mulionem non latet. Recalcitrando ipsi insidias pretendit, et pede magistrum suum stimulo frequenti ipsum vexantem percutit. Vehens autem ascensorem et stimulis inobediens est, cum villam cernit in qua se pernoctaturum putat, et claudicans repente, impotentem se esse ulterius progredi mentitur; sed ascensor, cui note sunt et satis familiares fraudes ipsius, calcarium crebra iteratione potentiam pristinam ei restituit. Cum vero ultra villam aut urbem ducitur invitus, in qua quietem nocturnam sibi sed frustra promiserat, frenum surripiens aures erigit, absque ulla simulatione iter carpens.
Accidit autem adolescentem quendam, mandato domini sui iter arripientem, mulum cui insidebat stimulorum hortatoriorum crebra percussione vexare. Indignationem animi reservavit animal dolosum usque in tempus quod sibi videbatur opportunum. Cum igitur pontem ligneum adolescens pertransiret ab una ripa fluminis impetuosi ad oppositam ripam sese extendentem, mulus iniuriarum sibi irrogatarum non immemor, plancham elegit ultra limitem aliarum sese extendentem in medio pontis, itinerisque lineam obliquans, freno surrepto, per dictam plancham iuvenem evehens arctissimam et gressibus muli vix sufficientem, ad extremam partem pervenit, tanquam in quendam recessum secessisset ad stillandum. Urinam ergo faciens in loco importuno, tantum ascensori timorem intulit, ut idem expallescens mente fere alienatus esset. Oritur dolentis clamor populi ut mulo liberam daret freni potentiam commonentis. Tandem gressu retrogrado leniter et quasi furtim superficiem plutei metitur animal dolosum, et lineam strate publice sequens, sessorem ad locum destinatum vexit. Iram vero conceptam non dissimulans adolescens, vectorem suum gladio transverberavit.
Ut docet Aristoteles, omnis mula sterilis est. Concipere quidem non potest, tum propter angustos matricis meatus; tum propter formam matricis debita naturalis monete impressione carentem. Adde quod mula est animal siccum et durum, quod patet per membra et carnem et nervos. Unde et multum laboris potest tolerare. Unde tam parva est decisio seminis in mula, quod non sufficit semen ad conceptum. Si autem aliqua concipit, degenerat semen propter multam matricis siccitatem, que semen exurit.
Capitulum CLX. De asino
Asinus animal oneriferum, mancipium servituti addictum, respectu multitudinis laborum quos sustinet, parum gratie consequitur. Sicut autem in equitio quidam equi sunt emissarii, sic et asini quidam prolis indulgent procreationi.
Prima natura
Cum vero asino non suppetit facultas accedendi ad asinam, equam in foveam adducit ut parvitati ipsius succurrat marginis altitudo.
Adaptatio
Sic sic multi sunt pondus et estum dierum et noctium sustinentes, subditi iugo servitutis, parum gratie in oculis Altissimi promerentes. Petulantie namque serviunt et lascivie, sese in foveam pertinacie cum concupiscentia carnis precipitantes.
Secunda
Asinus item in anteriori parte debilis esse fertur, sed clunibus eius natura robur contulit. 
Adaptatio
Sic sic in studiorum spiritualium exercitiis ad eterna gaudia tendentibus multi reperiuntur desides et debiles, qui circa carnis desideria peragenda promti sunt et expediti. In renibus quippe delectatio consistit. Per anteriora vero eterna designantur; unde apostolus: «Posteriorum obliti, in anteriora nos extendamus.»
Capitulum CLXI. De bove, et ove, et capra
Usibus humanis multipliciter subveniunt boves et oves et capre. Bovis vero tot et tante sunt utilitates, ut secundum legem veterem is qui furatus est bovem in quincuplum puniatur, quod quidem de furto manifesto intelligendum est. Bos terram colit, lac, butirum, et caseum ministrat. Mensas caro ipsius ditat; corium rerum familiarium necessitatibus succurrit. Quid? Fimus etiam multis in locis iacturam lignorum recompensat. Cornua sunt manubriorum, pectinum, cochlearium, thecarum novacule, lanternarum materia.
Ovis lanam dat, tante vestium varietatis materiam, et in quibusdam regionibus
*Bis venit ad mulctram, binos alit ubere fetus.*
Quid quod urina eius cum tertie digestionis purgamine, letaminum more, terram fecundant.
Lac caprarum contra multas egritudines remedium prebet, et ex pilis earum saga fiunt et cilicia. Hedus sapore commendabilis est, et caro eius sanissima.
Cum autem capra sit animal melancholicum, et ita frigidum et siccum, ovis vero sit calida et humida, queritur quare capra abundet lacte magis quam ovis, cum lac ex sanguine generetur, qui est calidus et humidus. Sed sciendum quod capra, cum sit frigida et sicca, multum appetit. Secundum id quod legitur in Tegni, «Frigidus stomachus bonus est appetere. Frigiditas enim comprimit et detrudit cibum inferius, unde superior pars remanet vacua.» Et preterea, «Pauce fumositates generantur in frigido stomacho, frigiditate impediente.» Cum vero stomachus ovis sit calidus, ex generatione et dilatatione cibariorum provenientes fumositates replent stomachum, unde minus appetit. Ex maiori igitur cibo plus sanguinis in capra generatur, et ita plus lactis. Adde quod capra vescitur hedera et aliis que lac abundanter ministrant.
Capitulum CLXII. Quare quedam animalia ruminent
Quedam animalia, ut boves, cervi, capre, cibum ad dentes revocant, propter defectum caloris, ut iterato comminuti facilius digerantur. Quandoque tamen ruminationis causa est instrumentorum penuria, ut in bidentibus. Preterea, tam modici caloris sunt, ut sepum admodum melancholicorum animalium habeant. Alia que calidiora sunt, pinguedinem habent molliorem, utpote magis decoctam, quam communi usu unctum vocant.
Capitulum CLXIII. De apibus
Apes cunctis Omne huiusmodi volatile, ut apis, et vespa, et scarabeus, totalum dicitur. Totalum, quasi totum alterum, quia scilicet duo corpora videtur habere. totalis preminent dignitate et utilitate, preclaris nature dotibus nobilitate vigent agilitate, strenuitate, animositate, ingenii subtilitate, laboris sedulitate. 
Sine pedibus nascuntur, unde et nomen suum sortiuntur.
Prima natura
Tractu temporis pedibus et alis decorantur, quibus in altum tolluntur. Spiculis etiam muniuntur, que rostris exacuunt tempore conflictus.
Adaptatio
Per apes, viri contemplativi designantur, qui utilibus exercitiis quandoque invigilant. Transeunt quandoque a dulci otio contemplationis ad active sudores. Pedibus affectuum, quibus anima per plateas superne Hierusalem deambulat quando iam ad contemplationis dulcedinem pervenit, caremus in primis, quia prius quod animale est, deinde quod spirituale. Alis etiam virtutum in altum feruntur mentes, ad sublimium rerum spectacula rapte. Nec desunt viris prudentibus stimuli exhortationis, quibus et se et alios excitant contra vitiorum insultus.
Secunda Adaptatio
Apes item solatium lucis nobis exhibent, et dulcis edulii copiam ministrant. Sic et doctores beneficio, doctrine tenebras ignorantie excludunt, et discipulos cibo spirituali reficiunt.
Audiamus autem Mantuanum vatem diversa apum studia disertissime distinguentem, que competunt varietati officiorum virorum apostolicam vitam in multis sequentium:
* Apes. Sole, communes natos, consortia tecta **
** Urbis habent, magnisque, agitant sub legibus evum; **
Et patriam sole et certos novere penates, **
Ventureque hiemis memores estate laborem **
Experiuntur, et in medium quesita reponunt. **
Namque alie victu invigilant, et federe pacto **
Exercentur agris; pars intra septa domorum **
Narcissi lacrimam, et lentum de cortice gluten, **
Prima favis ponunt fundamina, deinde tenaces **
Suspendunt ceras. Alie, spem gentis, adultos **
Educunt fetus. Alie purissima mella **
Stipant, et liquido distendunt nectare cellas. **
Sunt quibus ad portas cecidit custodia sorti, **
Inque vicem speculantur aquas et nubila celi, **
Aut onera accipiunt venientum, aut agmine facto **
Ignavum fucos pecus a presepibus arcent. **
Fervet opus, redolentque thymo fragrantia mella... ** 
Crura thymo plene, pascuntur et arbuta passim, **
Et glaucas salices, casiamque, crocumque rubentem, **
Et pinguem tiliam, ferrugineosque hyacinthos. **
Omnibus una quies operum, labor omnibus unus. *
Adaptatio
Facile erit ex ordine ista assignare dispositionibus virorum quibus omnia communia. Nonne enim novitii, sed et minus instructi, communes sunt nati maiorum, quoad curam paternam, et diligentiam, et consolationem, et protectionem? Nonne religiosi vitam ducunt sub legibus certis et regularibus observantiis? Profecto secularibus negotiis omnino dediti et fallacibus vite, remissioris blandimentis expositi, nec patriam noverunt, nec certos penates qui in celis sunt. Sed hi qui faciem habent euntium in Hierusalem, tendunt ad patriam, scientes se non habere hic certam mansionem, ventureque hiemis memores, id est, tempestatis quam sustinebunt damnandi, estate tribulationum vite presentis labores sustinent. Nonne etiam in medium quesita reponunt, qui utilitati publice deserviunt fideliter, ut viri Cistercienses? Patet etiam quod victui invigilant qui rerum exteriorum curam gerunt. Alii vero intra septa domorum pias effundunt lacrimas, et fructuosis indulgent meditationibus. Alii sunt qui cum Paulo filiolos parturiunt et spiritualibus alimentis nutriunt. Alii iustitie formam sequuntur, insidias ecclesiam infestantium et perturbantium arcentes. Qui item bona ecclesie dilapidant, nonne fuci sunt, nonne ignava pecora, immo pessime bestie sunt? Flores autem suavissimos legunt, qui sanctorum expositorum sententias commendabiles excerpunt.
Viris item honestis congruit, quod predictus vates de apibus subiungit, dicens,—
* Illum adeo placuisse apibus mirabere morem, **
Quod nec concubitu indulgent, nec corpora segnes **
In venerem solvunt, aut fetus nexibus edunt. *
Sed nec id sub silentio pretereundum est, quod cum aer procellosis flatibus ventorum agitatur, apes lapillos tollunt, quibus sese per inania nubila librant. Sic et nos lapidem constantie portare debemus, ut temptationum et tribulationum procellas evitemus.
Admiratione etiam dignum est et illud, quod—
* Rege incolumi mens omnibus una est; **
Amisso, rupere fidem, constructaque mella **
Diripuere ipse, et crates solvere favorum. **
Ille operum custos, illum admirantur. *
Sic sic quamdiu prudentia regit aliquos commorantes, mens omnibus una est. Recedente vero prudentia, ordo pervertitur, bona dilapidantur, et que multo sudore feliciter sunt parta, infeliciter dissipantur. Sciendum est quod apes ex corio taurino recondito in terra creantur, ex corio aut etiam carne asini vespe, ex stercore muscarum menta, ex atriplicibus rane, ex aere infecto anhelitu hominis cimices. Nemo igitur desperet, quia sicut apes ex carne taurina, aut etiam ex corio, procreantur, sic ex superbis et petulcis fiunt viri honesti et spirituales. Sed nec presumat aliquis, quia sicut ex atriplicibus, que sunt herbe commendabiles, procreantur rane, sic nonnunquam viri honesti degenerant.
Et vide quia apum examen fugam iniens tinnitu ferri revocatur, sic et mens vagari incipiens exhortatione ad statum debitum reducitur.
De prelato
Notandum etiam quod rex et magnitudine et forma prestantior est ceteris; in quo instruimur, quoniam qui aliis preest dignitate, precellere debet vite honestate. Et, ut asserunt nonnulli, rex spiculo caret, cum cetere apes stimulis sint munite. In quo instrui debet rector, quia sevitia regiam non decet mansuetudinem. Ha! cum prelatus stimulis agitatur invidie, et quos tueri teneretur aculeis vexat et exagitat!
Capitulum CLXIV. De bombice
Materiam vestium sericarum contexit vermis qui bombex dicitur. Foliis celsi, que vulgo morus dicitur, vescitur, et materiam serici digerit; postquam vero operari ceperit, escam renuit, labori delicioso diligentem operam impendens. Calathi parietes industrius textor circuit, lanam educens crocei coloris, que nivei candoris efficitur per ablutionem, antequam tinctura artificialis superinduatur. Consummato autem opere nobilis textoris, thecam in opere proprio involutam centonis in modum, subintrat iamiam similis papilioni. Semina postea minuta eiicit ex nature penatibus secretis, que per hiemem reservantur. Cum vero aeris aura clementior rerum procreationi favere videtur, semina dicta carni humane admota in sinu fomenta suscipiunt, usque dum nature operatricis potestas motum seminibus conferat animatis animalem. Incrementa postea suscipiunt tam virtute nature quam ciborum beneficio.
Sic et viri spirituales honestis exercitiis tempus impendunt, et naturam tempore debito cibariorum usu sustentant. Frequenter autem tam seduli sunt circa ea que Dei sunt, ut nature obliti toti ad superna anhelent. Cum etiam predicationi doctoris auditum accommodant, tam dulciter spirituali alimonia reficiuntur, ut corporalia alimenta postponant. Quidni?
* Ad cithare sonitum grex obliviscitur esum. *
Nonne autem lanam contexunt, dum vestiendis pauperibus invigilant?
De operibus misericordie
Operibus autem misericordie diligentiam exhibentium si fuerint peccata sicut coccinum, tanquam nix dealbabuntur, antequam tinctura glorificationis corpus superinduatur. Sed quid prodest homini laborum sedulitas, nisi cellam tranquillitatis ingrediatur, ubi oratione et devotione tanquam alis spiritualibus alatus conscendat in arcem contemplationis, volanti similis? Semina etiam felicium operum quasi prolem quandam post se relinquat, puta in edificiis construendis aut scriptis egregiis multa diligentia elaboratis. Tolerabilis fuisset Didoni recessus Enee, si ei relinqueretur parvulus Eneas in aula ludens.
Capitulum CLXV. De avibus chortis
Curia spectaculis communibus deservire debet, sed Martialis cocus. De quodam alloquenti hospitem suum et convivam.
* Si Libye volucres, vel si mihi Phasidos essent, **
Acciperes; at nunc accipe chortis aves. * chors secretior vestiatur altilibus, gallis, gallinis, aucis, et anseribus, et anatibus, et alite Iunonio, licet casis culmo tectis nocivus sit. 
Aves dicte multiplicem utilitatem dominis suis ministrant, et mensas ditant. De altile autem ait quidam:
* Altilis una mihi que desinet altilis esse, **
Turbat olus, turbat pocula, turbat herum. *
Capitulum CLXVI. De herbis et arboribus et floribus horto crescentibus
Hortus ornari debet hinc rosis et liliis, solsequio, violis, et mandragoris, inde petrosilino, et costo, et maratro, et abrotano, et coriandro, salvia, et satureia, hysopo, menta domestica, ruta, ditanno, apio, piritro, lactuca, nasturtio hortolano, pionia. Fiunt et aree ditate cepulis, porris, alliis, peponibus, Hec hinula est scalonia. Hic hinnulus est fetus cerve. hinnulis. 
Nobilitant etiam hortum hinc in ventrem crescens cucumis, et stuporiferum papaver, inde narcissus et acanthus.
Nec tibi desunt olera, si suppetit tibi facultas, bete, mercurialis, atriplicis, et acedularum, et malve.
Anisum, et sinapis, et piper album, et absinthium, nonnullam hortolano conferunt utilitatem.
Dabit tibi et nobilis hortus mespila, cidonia, seu coctana, volema, persica, pira sancti Reguli, malagranata, poma citrina, aurea mala, amygdala, dactylos, qui sunt palmarum fructus, et ficus. Taceo de gingibere, et gariofilis, et cinnamomo, et liquoritia, et zituala, et virgis Sabeis thus sudantibus, et myrrha, et aloe, et stacte, et resina, et storace, et balsamo, et galbano. Taceo et de cipra et nardo, gutta, et cassia fistula.
Crocus et sandix non tibi deerunt, si consilio nostro uti volueris. Quis est autem qui serpilli et pulegii virtutes non senserit? Quis boraginem et portulacam esui deservire non novit? Quis asaram bacharam, que vulgago dicitur, leniter educere per superius orificium cibaria patremfamilias, stomachum loquor, perturbantia, non intelligit? Eruca autem et satyrion excitant venerem, sed huic morbo prebet remedium mira psilii frigiditas. Myrtus etiam amica est temperantie; unde et ea ratione dee que Cypris dicitur offerri solet, qua Nycti dee noctis cristatus ceditur ales, qua etiam ratione caper immolatur Baccho, et sus Cereri.
Distingunt autem hi quos agitat talis labor inter solsequium et solsequium nostrum quod calendula dicitur, sicut et inter artemisiam et artemisiam nostram que febrifugium dicitur. Constat autem quod alia herba est Iovis barba, alia est barba Iovis.
Iris purpureum florem gerit, irios album; gladiolus croceum, sed spatula fetida nullum. Marrubium, cynoglossa, petrosilinum, macedonicum, colubrina, senecion, angelica, que et regina, coriandrus, tres astrologie species, herbe note sunt. Effectus autem herbarum et proprietates diligenter prosequuntur Macer et Dioscorides, et multi alii. Unde ad alia transire volumus.
Capitulum CLXVII. De vinea
Vinea non putata in labruscam silvescit. Est igitur vitis nature munifice deliciosum munus, quod usibus humanis leta concessit. Quandoque vero artis humane diligentia sollerti thalamos aspectu decoros vitis prebet, dum confederatis nexibus errantes sese dulciter amplexantur palmites, quos virge aut arundines leniter sustentant. Onerantur vero idem letitie fructu, dum botri racemis ditantur. In uva autem latet glarea, cum acino inclusa vinatio, que quidem ingeniosa nature operatione agentis, cooperante beneficio caloris aeris, in liquorem deliciosissimum et iocundissimum et cor hominis letificantem mutatur feliciter. Pampinus latitudine sua excipit aeris insultus, cum res ita desiderat, et fenestra clementiam caloris solaris admittit. Letum celeuma decantant vinitores cum ad extremos In Georgicis. antes perveniunt.
Adaptatio
Sic sic in terra liberi arbitrii crescit leta virtutum vitis, quam summus agricola colit. Hec iocundos thalamos habet, quibus anima sponsum suum exultans suscipit. Sustentant autem quodammodo virtutes ipsas naturalia bona animi, in quibus virtutes quiescunt. Sicut autem vitis fecundatur botris, sic et virtutum vinea usibus meritoriis vite. Vinum autem spirituale est spiritualis mentis iocunditas, qua mens sobrie debriata amoris rerum mundanarum obliviscitur, fervens in amore dilecti. Pampinus est divina protectio, que insidias Aquilonis excludit, et clementiam miserationis. Spiritus Sancti admittit. Exultant angelici cives, cum feliciter diligentiam custodie sue consummant, quam vitibus observandis ne eas vulpecule demolirentur adhibuerunt. Sicut namque maceria vinee cinguntur, sic et mentes virtutibus ornate muniuntur custodia supernorum spirituum.
Solet item per vitem designari sancta ecclesia, que palmitibus honestarum operationum, et pampinis verborum contra vitiorum estum refrigerium prestantium, et botris fructuosarum meditationum decoratur. Quod autem ligni genus palmite generosius, quod sarmento abiectius? Ad quid utile est sarmentum, nisi ut ignis pabulum fiat? Sic sic quamdiu es de unitate ecclesie et nomine et numine, quasi palmes viridis es, virens virore gratie. Cum vero separaris a corpore unitatis ecclesiastice, tanquam sarmentum effectus es, ignique gehennali reservaberis. Sed o dulcedo miserationis divine! O copiose divitie bonitatis misericordie Christi! Sarmentum materiale semel precisum a corpore vinee, non redit in generositatem palmitis entis in constitutione vitis, sed homo, meritis suis malis exigentibus, ab unitate ecclesiastica precisus, postea de munificentia benignitatis Christi revertitur in unitatis ecclesiastice unitatem. De sarmentis fit cinis quo caput penitentis in capite ieiunii aspergitur, ut recolat homo se non nisi per humilitatem et sui abiectionem posse fieri palmitem in constitutione vinee sancte ecclesie. Templum Domini in cinerem redactum est per combustionem, sed honeste reedificatum est. Preterea, sicut palmes efficitur sarmentum, et sarmentum in cinerem redigitur, sic corpus animatum in cadaver, quod in pulverem convertitur. Hec recolat penitens, si penitens est. Et vide quod aqua seu lacrima vitis, ut norunt medici, oculis confert. Sic et devotio sancte ecclesie mentes illuminat.
Vitis item Christus, cuius palmites fideles. Hec vitis in terra virginea crescens, verno conceptionis tempore floruit, fructumque tempore suo dedit. Botrus huius vitis botrus est Cypri, botrus floritionis. Vitis ista nobilis, vitis generosa, vinea Soreth, effudit ex se in ara crucis vinum meracissimum, vinum spirituali letitia letificans cor hominis. Effluxit et ex hac vite aqua salutis, aqua vere vitis, que cordis oculos spiritualiter illuminat. O dulcis lacrima dulcissime vitis, cum Dominus noster super civitatem flevit, dicens, «Si cognovisses et tu»; ac si diceret, «Si cognovisses causam fletus mei, et tu fleres sicut et ego». O civitas virtutum propugnaculis munita, ad te sermonem dirigo, o anima humana, si cognovisses iam dudum teipsam, et tu fleres sicut et ego. Descendit de celis g-nothis elithos, id est, cognosce teipsum; ad te loquor, o homo. Si item cognovisses me fontem vite, qui pro te lacrimas effundo, o anima, fleres et tu. Imago resultans in speculo conformat se illi cuius est imago. Arridere videtur arridenti, flere videtur ipso cuius est imago flente. Tu igitur, o anima, cum sis imago Dei tui, si cognovisses te conditam ad imaginem et similitudinem Dei tui qui pro te lacrimatus est, fleres et tu. O nobilis creatura, cur tui nimis immemor es, cur et Dei tui immemor existis? O iterum dulcis lacrima vitis vere, cum Dominus noster in suscitatione Lazari lacrimatus est. Lacrimatus est Iesus noster in suscitatione quadriduani iam fetantis; et tu, miser homo, inveterate dierum malorum, cum sis non quatriduanus sed centenarius fetens et computrescens in vitiorum fetore, lacrimari desistis ut tu susciteris? O rursum dulcis lacrima generose vitis, cum Dominus imminente passionis tempore in monte orans lacrimatus est. Transi et tu ad montem celsitudinis contemplative vite, et cum dulcissimo Iesu tuo lacrimare. Beati enim qui nunc lugent, quoniam ipsi ridebunt. Profecto in redemptione generis humani non lacrimam dedit vera vitis, sed copiose aquam effudit sanguine purpureo rubricatam. Apud quem enim copiosa fuit redemptio, copiosa etiam fuit mundatio, dum mundum mundavit munditia. Vitis itaque dicta palmites suos extendit usque in fines terre. In utero autem virginali umbraculum prestitit gloriose virgini. Dulce sit anime amanti sedere sub istius umbra vitis, et tum odore iocundo quam suavitate deliciarum floris ipsius recreari. Ut vero pro libertate scribentium, immo et pro lege materie assumpte, a magnis ad minima sine precipitio descendamus, dabit tibi qui aliorum malitiam reformidas vitis solatium, tam in agresta quam in turionibus et propaginibus.
Capitulum CLXVIII. De rheda
Diversa sunt instrumenta rebus familiaribus deservientia, sed de singulis disserere nec suppetit facultas, nec res desiderat. Rheda autem in multis servit usibus humanis, que inventioni Triptolemi se obnoxiam esse non diffitetur, quemadmodum circinus se Perdici Dedali filio, linum filie Inachi, que Isis ab Egyptiis dicta est, se debet. Desiderat huius vehiculi compositio limones, cum sepe vel crate ex virgis contexta, temones etiam cum gerulis. Transeat et axis per modiolos sive tympana, cavilla gemina coercitus, ita ut modiolis inserti radii canthis firmiter connectantur.
Adaptatio
In rheda autem rotunditas cum quadratura reperitur, ut moneamur a quatuor virtutum politicarum quadratura pervenire ad coronam immarcescibilis glorie. Hic quadramur, ut in futuro rotundemur, diademate perpetue glorie coronandi. Quadrent alii circulum, dummodo nos circulemus quadratum. Potest et per axem designari stabile propositum, quod discretionis clavo tanquam cavilla regi debet. Per modiolum accipiatur fides operans per dilectionem. Circumvolvitur modiolus, et fides in exercitio esse desiderat. Nescit fides esse otiosa, quam condit sapor Spiritus Sancti. Ex modiolo oriuntur radioli ad rotas tendentes, et ex fide procreantur sancte meditationes tendentes ad statum perpetuitatis.
Possunt et per duas rotas designari amor sanctus et timor discretus, qui nos per regiam stratam preceptorum trahunt ad metam que Christus est.
Capitulum CLXIX. De aratro
Aratrum, opus divinum, ingenii celestis inventioni se debet, cuius utilitas stili officio comprehendi non potest. Diximus tibi Dodona, vale, regnat longe lateque Cereris gratiosa munificentia. Desiderat autem aratrum ad sui constitutionem burim, stivam, temonem, aures binas, cultrum, vomerem. Aratro predicationis et doctrine coluerunt terram sancte ecclesie orthodoxi patres.
Capitulum CLXX. De pistore
Pollen volitello excutitur, postea farinam aqua conspersam pinsit pistor et malaxat, demum pasta ministerio pale in clibanum mittitur.
Adaptatio
Videsne quanto sudore fiat panis corpus refecturus? Porro sepe cum multo labore efficitur quis cibus Domini, qui fideles in unitatem ecclesie traiicit. O quantum sudorem vera desiderat penitentia, magnis nempe cruciatibus recompensanda est pena eterna. Cui vult tamen miseretur Dominus, qui non solum misericors est, sed et misericordia.
Capitulum CLXXI. De textore
Iuxta liciatorium orditur textor, duplicique ordine distincto stamini trama interiecta maritabitur. Navicula autem intercurrens, pannum habebit in medio sui, spola vestitum, que penso seu glomere materiam operi ministraturo operietur. Inde textrix telam stantem percurret pectine, aut mataxa circumvoluta globum filorum ministrabit, aut dulci carmine tedium excludet, colum tenens leva, dextraque nunc leniter lanam colo circumvolutam carpet, nunc filum subtiliter educet, usque dum fusum debita pensi quantitate rotundetur. In carpendo lanam, et quandoque in fili eductione, succurret leva sorori, pollexque et index lineam fili producent, ceteris tribus opem debitam non negantibus.
Capitulum CLXXII. De edificiis
Quanta sit curiositas humana, docent ex parte voluptuarie expense quas ostentatrix gloria inanis consumit et prodigit in edificiorum superfluo apparatu. Turres sideribus minantes eriguntur, Parnassi cacumina excedentes. Miratur apex Nisa, mons arduus. Nise fastigiis artificii humani laboris se ex equo respondere non posse; natura se ab arte superari conqueritur. 
Numquid constructores turrium sublimium spiritibus, quorum domicilium est aer caliginosus iste, loca sua seu habitacula auferre moliuntur? Numquid eis bella indicunt, quorum et ipsi servi sunt? O curiositas! o vanitas! o vana curiositas! o curiosa vanitas! Homo, morbo inconstantie laborans,
* Diruit, edificat, mutat quadrata rotundis. *
Nunc aree facies equatur chelindro, nunc inequalitas superficiei ariete crebro vincitur, nunc palis in viscera terre missis soliditas fundamenti exploratur. Surgit et erigitur altitudo muri ex cemento et lapidibus constructi, secundum legem amussis et Perpendiculum est plumbum cementarii, quod descendens deorsum rectificat parietis assensum, et lapidem recte sedentem in muro diiudicat. perpendiculi. 
Debet se superficiei muri equalitas levigature et perpolitioni trulle cementarie. Sciendum est autem quod nulli parietes, etiam ex asseribus ligneis constructi, faciunt lineas equidistantes. Esto enim quod parietes lignei ita proportionaliter constructi sint, ut non maioris spissitudinis sint in imo quam in summo, tamen superficies non erunt equidistantes. Oportet namque necessario ut quanto amplius parietes a terra surgunt, tanto maior distantia inter ipsos reperiatur. Cum enim omne ponderosum naturaliter tendat ad centrum, intellige parietes ad centrum terre tendere, et reperies ipsos parietes angulariter sibi sociari. Videsne igitur quonammodo radii ex modiolo bige procedentes maiori et maiori distantia se iungantur, usque dum rote ipsi maritentur? Sic et parietes elevantur, celi convexa respicientes.
Superponitur tectum, tignis et laquearibus obnoxium. Quid de celaturis et picturis dicam, nisi quia stultitiam patiuntur opes? Sufficerent tecta hiemem summoventia. Sed ex quo luxus populator opum, lethalisque ambitus urbi, homines iugo misere servitutis oppressere, tot et tam illicite adinventiones excogitate sunt, ut nullus eas enumerare sufficiat.
Ironia
Scilicet opus erat ut celature epistyliorum aranearum casses sustinerent. Attende superfluas et vanas adinventiones in edificiis, in vestibus, in cibariis, in phaleris, in supellectilibus, in variis demum ornatibus, et merito dicere poteris, O vanitas! O superfluitas!
Capitulum CLXXIII. De septem artibus
Artium liberalium studia, etsi in se maximam contineant utilitatem, curiosis tamen inquisitionibus multam ingerunt vanitatem. Artes tamen in se commendabiles sunt, sed abutentes ipsis digni sunt reprehensione.
Facultatum autem alia est potestas, alia est disciplina. Potestas est, que in utramque partem disserit, ac si gladium teneat ancipitem, ut grammatica, dialectia, rhetorica. Disciplina est que in alteram tantum partem disserit, nisi quandoque demonstrator utatur syllogismo ad impossibile, ostensivo relicto, ut arismetica, musica, geometria, astronomia. Sicut igitur mundum illuminant septem planete, sic omnem scientiam ornant et muniunt artes ingenue. Luna terris est citima, cui comparatur grammatica, primos vendicans limites. Sol, secundum quorundam assignationem, secundum locum tenet, cui consimilem in multis studiosus lector reperiet dialecticam. Mercurio tertium locum tenenti confertur rhetorica. Venus gratiosa est aspectu, cui arismetica, ob multam huius discipline venustatem, comparatur. Huius utilitatem novit theologia, mysterium numerorum diligenter investigans. Martem respicit musica, non humana, non mundana, sed instrumentalis. Lituorum namque et tubarum clangentium concentus varius invitat armatos ad conflictum. Iovi se obnoxiam esse fatetur geometria, que circa immobilem magnitudinem versatur. Saturno, astris vicinior planetis ceteris, militat astronomia, que circa mobilem magnitudinem versatur.
Habet grammatica tam iudicium instruens quam iudicium purgans. Sed quid prodest vitare barbarismum aut solecismum in vocibus, et incurrere barbarismum et solecismum in rebus? Quid prodest figurativas locutiones excusare, et virtutum schemata operibus damnare? O quam eleganter adiectivum depingit substantivum, cum honesti mores naturalia ornant! Sicut autem grammatica docet recte loqui, ita rhetorica docet loqui ornate et apposite ad persuadendum. Sed numquid recte loquitur, qui viris honestis libenter detrahit? Numquid ornate loquitur, qui turpia in contumeliam proximi proponit? Vix admittas quempiam loqui ornate, nisi loquatur ordinate.
Dialectica docet discernere verum a falso. Sed numquid dialectici nomen meretur, qui scienter falsa proponit ob popularis aure favorem? Numquid artis finem consequitur, qui falsa refert ut seminet inter fratres discordiam?
Parmenides, in rupe Egyptiaca vehementi studio operam diligentem impendens, primus maximas adinvenit; Plato tentativam edocuit; Aristoteles primus syllogismos distinxit, et rationibus adiutus geometricis, artificiosam medii termini inventionem tradidit. Idem Aristoteles theoremata decimi libri Euclidis invenit, et primus artificiosissime colores rhetoricos distinxit. Audiens enim Xenocratem eleganter perorare, indignans ait, «Turpe est Aristotelem tacere, Xenocratem vero pati dicere.» Cum autem in omni doctrina philosophica primatum teneret, solam tamen medicinam professus est. Apodicticam autem et dialecticam restricto vocabulo et sophisticam scripsit, ut petitioni discipuli sui Alexandri Macedonis satisfaceret. Architam Tarentinum laudat auctorem denaria predicamentorum distinctio. Theophrastus vero et Eudemius, discipuli Aristotelis, multa superaddiderunt inventioni magistri sui super iis que ad artem syllogizandi pertinent, et precipue locorum divisiones distincte et manifeste assignaverunt. Marcus autem Cicero et Boetius distinctius et enucleatius locos diviserunt. Andronicus, diligentissimus senex, divisionum species distinxit; Boetius supremam manum apposuit. Sed, o pie lector, qui benigne interpretaris que legis, responde mihi, divisio seu separatio corporis et anime utrum erit per se aut per accidens? Quid dicam de animo, in tot curarum sollicitudines diviso? Et ut ludam, serius tamen, fallacia antiqui temptatoris, cum sit extra dictionem, num cadit in septenariam divisionem fallaciarum que sunt extra dictionem? Si tamen interius attendatur hostis invisibilis fallacia videbitur in multis conformari posse fallacie secundum consequens. Multa etiam proponit que videntur esse cause, cum non sint. Cum vero ad priores mentem revocat illecebras, adest vitiosa petitio principii. Quis varietates fallaciarum eius deprehendere posset? Quis distinguere? Felix est qui eas novit vitare. Ha! quotiens infelix ille sophista animam sic convenit ut circumveniat. Deus iustus iudex est, ergo pro momentanea delectatione non puniet eternaliter. Et iterum, Iuvenis es, potes ergo satis tempestive duci penitentia. Et iterum, Nonne leo robustior est homine, sed non resurget leo, ergo nec homo. O versutie! o dedecus! cum nobilem dialecticum tam exilis phantasia decipit. Assit ergo ratio, et cum proponitur quoniam Deus iustus iudex est, revocet ad memoriam id quod veritas proponit in Evangelio, «Omnis homo primum bonum vinum ponit», quare et inimicus homo primum bonum vinum ponit. Cum vero infertur, ergo pro momentanea delectatione non puniet eternaliter, respondeat ratio, ita est, si homo ducatur penitentia; sin autem, quia impenitentia finalis eterna erit, erit et peccatum momentaneum iuris celestis interpretatione eternum. Impenitentie itaque finali pena debetur eterna. Et delectationi non quia momentanea est pena debetur eterna, sed reatui anime in quo anima impenitens decedit, qui quidem erit eternus, pena debebitur eterna. Nolo autem hic discutere utrum delectatio sit idem peccatum cum reatu, sed cum reatus sit eternus, quia nunquam delebitur per gratiam, quid miri si pena illi reddatur eterna? Nonne item ex vulnere momentaneo mors sequitur irrevocabilis? Si igitur ex ictu momentaneo illato corpori leonis provenit vite destructio sempiterna, quid miraris si ex vulnere anime illato temporali mors anime proveniat sempiterna? Si tamen Medicus cui natura servit manum operatricis gratie dignetur apponere, convalescet anima. Sed et tibi loquor, Sathana. Nonne voluntas qua voluisti ponere sedem in Aquilone et esse similis Altissimo fuit temporalis? Tu tamen indesinenter cruciaris, et eternaliter cruciaberis. Proponis item, iuvenis es. O adulatrix verborum forma! o circumventio in ipsa propositione! Sed infers, Potes ergo satis tempestive duci penitentia. Sed, o miser, non possum per me penitere, sine auxilio illius qui ait, «Sine me nihil potestis facere.» Spiritus hominis per se vadit in regionem dissimilitudinis, sed non potest per se sine gratia redire. Per se potest homo se precipitare in puteum profundissimum vitiorum, sed sine fune gratie extrahi non potest. Sed quid? Dicis etiam quod satis tempestive possum penitere? Quid? Clarigator est ille qui vulgo dicitur diffiduciator. Caduceator, induciator, seu pacis reformator. Clarigator es, et inducias spondes? 
Caduceatoris hoc esset. Hostis es, et tuo utar consilio? Ha! quonammodo satis tempestive ducar penitentia, qui in tempore intermedio hostis ero Dei mei, qui ipsius usum temporis mihi dabit? Interim vita abutar, abutar et tempore. Parum est quod dico. De quolibet enim instanti temporis intermedii redditurus sum rationem, si mecum districte agatur. O homo! Nonne momentum quo tuum Iesum impugnas, quo hostis es totius curie celestis, millennium a te reputari debet? Iuvenis sum. Hoc ipsum mihi contulit Altissimus. Numquid muneribus, que nobis divina confert munificentia, ipsum datorem impugnabimus? Sed dicet aliquis, «Nunquam impugnamus Dominum, nisi armis ipsius.» Formosus est iste, ex hoc in Veneris pronus est illecebras. Formam item sequitur Fastus inest pulcris, sequiturque superbia formam. superbia. 
Rursum dives et potens est ille, sed dum potestate sibi data a Domino abutitur, nonne dono Dei ipsum infestat? Litteratus est quis, elatus efficitur, nonne aut ingratus est Domino, aut etiam ipsum. Dominum infestat quantum in ipso est, dum ex dono Dei in Deum superbit? Dicimus autem, quia quod dicitur scientia inflat, non ideo dictum est quia scientia, cum sit bonum, sit causa inflationis, sed potius occasio. Stultitia enim hominis ipsum inflat. Donis igitur Dei ipsum impugnamus occasionaliter. Malitia enim qua Deum impugnat quis, non est donum Dei, nec est a Deo, nec aliquid est causa efficiens malitie; si vere doctrine Augustini fidem adhibere volueris. Illi autem fantasie qua pretenditur fortitudo leonis, qui quidem non resurget, quare nec homo, indignum duximus respondere. Numquid enim fortitudo leonis magis facit ad hoc ut resurgat leo, quam debilitas agni ad hoc ut agnus resurgat?
Ironia
Scilicet potentius resurgent homines qui in hac vita robustissimi sunt, quam qui debiles? Sed, O ineptie! Quando quidem nullum animal irrationale resurget, nec homo. 
Ironia
Ecce mira subtilitas! Quia nullum animal irrationale rationatur, nec homo. Nullum animal brutum meretur penam gehennalem, quare nec dives ille evangelicus supplicio dignus fuit. Quia porcus non resurget, non resurrexit Christus, primitie resurgentium. Sed ut ad loquendum de dialectica revertamur, vide multis placuisse illam positionem qua positum est, nihil crescere. Sed secundum hanc assertionem, in quo corpore resurget Petrus? Illud quod iacuit in cunis non resurget. Quo deveniet? Nonne in altari convertitur panis in corpus quod sumptum est de virgine? Nonne corpus quod sumptum est de virgine suspensum est in cruce? Nonne iam in illo resurrexit Christus? Preterea, docet sacrosancta ecclesia corpusculum parvuli qui decedit eodem die quo editus est in lucem, futurum in resurrectione tantum quantum futurum esset si ad etatem Domini Iesu Christi pervenisset. Numquid in alio corpore resurget ille qui decessit infantulus, et resurget iuvenis? Omnes enim resurgemus in mensura etatis Christi, sed non omnes in eadem mensura magnitudinis. Erunt enim quidam statura maiores aliis.
Miror etiam quosdam damnare opinionem dicentium, ex impossibili per se quodcunque sequi enuntiabile. Quod cum plurimis astrui queat rationibus, vel pauce prodeant in lucem. Nonne igitur si Sortes est homo, et Sortes non est homo, Sortes est homo? Sed si Sortes est homo, Sortes est homo vel lapis; ergo, si Sortes est homo, et Sortes non est homo, Sortes est homo vel lapis; sed si Sortes est homo, et Sortes non est homo, Sortes non est homo; ergo si Sortes est homo, et Sortes non est homo, Sortes est lapis. Consimili deductione, probabitur quod si Sortes est homo et Sortes non est homo, Sortes est capra, et ita de singulis rebus, puta rosa, lilio, et ceteris rebus. Videsne igitur quonammodo ex hoc impossibili quod est, Sortem esse hominem et Sortem non esse hominem, sequitur quidlibet? Item, si Sortes dicit se mentiri, et nihil aliud dicit, dicit aliquod enuntiabile, ergo verum vel falsum; ergo si Sortes dicit tantum se mentiri, dicit verum vel falsum, sed si Sortes dicit tantum id quod est Sortem mentiri, et dicit verum, verum est Sortem mentiri, et si verum est Sortem mentiri, Sortes dicit falsum; ergo si Sortes dicit tantum id quod est Sortem mentiri, et dicit verum, dicit falsum; sed si Sortes dicit tantum id quod est Sortem mentiri, et dicit falsum, falsum est Sortem dicere falsum, et si falsum est Sortem dicere falsum, Sortes non dicit falsum; sed si Sortes dicit tantum se mentiri, dicit verum vel falsum; ergo si Sortes dicit se mentiri, dicit verum; ergo si Sortes dicit tantum se mentiri, et dicit falsum, dicit verum; sed si Sortes dicit tantum se mentiri, dicit verum vel falsum; ergo si Sortes dicit tantum se mentiri, dicit verum et dicit falsum. Preterea, si solum hoc enuntiabile est, falsum esse, illud est verum vel falsum; sed si est verum, verum est falsum esse, quod si est, aliquod falsum est; ergo si solum hoc enuntiabile est, falsum esse, et illud est verum, aliquod falsum est; sed si solum hoc enuntiabile est, et aliquod falsum est, hoc enuntiabile est falsum, ergo si solum hoc enuntiabile est, et ipsum est verum, ipsum est falsum. Similiter facile est probare quod si solum hoc enuntiabile est et ipsum est falsum, ipsum est verum, sed si solum hoc enuntiabile est, ipsum est verum vel falsum, ergo si solum hoc enuntiabile est, ipsum est verum et ipsum est falsum, sed si ipsum est verum, ipsum non est falsum, et si est falsum, non est verum, ergo si solum hoc enuntiabile est, Quod aliquod enuntiabile sit indifferens. ipsum nec est verum nec falsum. 
Item, si verum est nihil esse, nihil est. Sed si hoc est verum, aliquod verum est, et, si aliquod verum est, aliquid est; ergo si verum nihil esse, et nihil est et aliquid est; sed si nihil est, nullum enuntiabile est; ergo si verum est nihil esse, nec hoc enuntiabile est; ergo si hoc est verum, ipsum non est; sed si hoc est verum, hoc est; ergo si verum est nihil esse, et hoc enuntiabile est, et hoc enuntiabile non est. Rursum. Si tantum duo sunt, verum est tantum duo esse; sed si verum est tantum duo esse, a est verum; sit a nomen enuntiabilis huius tantum duo esse; ergo si tantum duo sunt, a est verum; sed si tantum duo sunt, duo sunt; et si duo sunt, verum est duo esse; ergo si duo sunt, b est verum; sit b duo esse; ergo si tantum duo sunt, et a est verum, et b est verum; ergo si tantum duo sunt, utrumque istorum est verum; ergo si tantum duo sunt, verum est utrumque istorum esse verum;ergo si tantum duo sunt, c est verum; sit c utrumque istorum esse verum; ergo si tantum duo sunt, tam a, quam b, quam c, est verum; ergo, si tantum duo sunt, tria sunt. Ex hoc patet verum esse mille esse si unum solum est. Ceterum utrum enuntiabile sit aliquid quod sit, non tantum logica sed et theologica est questio. Item, si Sortes scit se nihil scire, verum est quod nihil scit; et si hoc, nihil scit; ergo si Sortes scit se nihil scire, Sortes nihil scit; sed si Sortes scit se nihil scire, scit hoc, ergo aliquid; ergo si Sortes scit se nihil scire, et aliquid scit, et nihil scit. Nec solvit ad orationem qui dicit instrumentum dicendi non subesse sue dictioni. Sed dices, O vanitas! Vide tamen, ne veritatem censeas vanitatem.
Frustra etiam blandiuntur sibi asserentes genera et species non esse, eo quod Aristoteles in Posterioribus Analecticis utitur hac forma verborum: «Gaudeant genera et species, monstra enim sunt; et si sunt, nihil ad rationem sunt». Sed ibi invehitur in Platonem dicentem hanc speciem homo esse verum hominem, et esse ideam in mente divina existentem. Dicebat etiam hanc speciem hircocervus esse ideam, et esse hircocervum.
Aristoteles. Unde insultans ait ironice, «Gaudeant genera et species, monstra enim sunt», secundum doctrinam Platonis; et si sint, non sunt ad rationem, id est, non subsunt iudicio rationis, neque comprehenduntur ratione, sed intellectu. Ratio enim vis est anime concretiva maritans formam subiecto. Intellectus est vis anime abstractiva, separans formas a rebus ipsis. Hoc quidem modo comprehendebat Plato genera et species, vocans ipsa formas quas asserebat esse, etsi res non essent. Nos vero rationis usu genera et species comprehendimus tanquam communes rerum naturas. Sicut autem non est aliquid album nisi albedo sit, ita non potest aliquid esse homo, nisi hec natura communis homo sit.
Sunt igitur principia homogenea, unius scilicet nature cum iis quorum sunt principia; homos enim unum, unde et tres personas homousion dicimus, id est, unius nature. Sunt et principia heterogenea, sive exeleogenea, id est, alterius nature, quam sint ea quorum ipsa sicut principia. Heteros enim diversum, unde heteroclita, id est, diversi clinia. Exeleos sive xenos, peregrinum, unde et xenodochium, et Ulixes, et exenium dicuntur. Sunt et principia de quibus, sunt et principia ex quibus est ars; illa simplicia, ista censentur composita. 
Sed quis etiam in arte dialectica subtiliter instructus novit utrum ars ipsa sit unum an plura? Si enim censeatur esse unum, dic quid est illud? Simplex an compositum? De quo iterum genere est illud? Si plura, numquid finita, cum infinita sint finita, quia omnia sunt finita? Numquid aliqua sola sunt ars dialectica? Date sunt tamen multe descriptiones artis, sed questionem dictam non absolvunt. Artem namque quidam sic descripsit. «Ars definitum infinitatis compendium, rationis insigne miraculum, imperiosum nature consilium, quod si per se consideres, minimum quantitate, si ad subiecta applices, maximum reperies potestate».
Errant autem multi in syllogismorum quadrimembri divisione, putantes hunc syllogismum esse demonstrativum: de quocunque inferius et superius, sed omnis species est inferior suo genere, ergo de quocunque species et genus. Sed hec argumentatio est dialectica, cum sit ex propriis dialectice. Propria autem dialectice communia sunt. Syllogismus vero demonstrativus est ex propriis alicuius specialis discipline, vel ex terminis, quos plures discipline sibi vendicare possunt. Est enim demonstrativus iste. Omnis triangulus habet tres angulos equales duobus rectis, sed omnis scalenos est triangulus; ergo omnis scalenos habet tres angulos equales duobus rectis. Similiter et iste. Omnia in continua proportionalitate constituta, transmutata proportionantur; sed isti quatuor numeri sunt in continua proportionalitate constituti; ergo, et cetera. Habent enim Discipline subalterne dicuntur, quarum una adminiculatur alii ut arismetica et musica. discipline subalterne terminos sibi mutuo deservientes.
Est autem tentativus syllogismus casus demonstrativi sicut sophisticus dialectici. Cadit namque a dignitate illius, cum falso illum representet.
Sed quid est quod Aristoteli placet huic argumentationi subesse fallaciam secundum accidens, omnis triangulus habet tres angulos equales duobus rectis, omnis triangulus est figura, ergo quedam figura habet tres angulos equales duobus rectis? Sed sciendum, fallaciam secundum accidens non semper cogere argumentationem cadere a necessitate syllogistica, sed quandoque id efficit ut argumentatio cadat a dignitate demonstrationis, ut in dicto exemplo. Cum igitur infertur, ergo quedam figura habet tres angulos equales duobus rectis, vera quidem est illatio, sed non assignatur ibi predicamentum cause. In propositione vero observatur lex accidentis, id est predicati, convenientis nature subiecti. Triangulus namque in quantum est triangulus, habet tres angulos equales duobus rectis; sed non in quantum est figura habet tres angulos equales duobus rectis. Ideoque fallit ibi lex predicati, qualem demonstrativus syllogismus causalis habere desiderat. Et ideo est ibi fallacia secundum accidens.
Quis autem sciret que demonstratio esset in primo organo, seu primo metro, que in secundo, nisi per beneficium Posteriorum Analecticorum? Antequam legeretur liber ille, asserebant doctores Parisienses nullam negativam esse immediatam. Sed hic error sublatus est de medio per beneficium apodixeos. Docet etiam apodixis Aristotelica quatuor esse genera questionum.
Attende
Questionum namque alia est si est, alia est quid est, alia est quale est, alia propter quid est. Primo enim investigat animus rationalis de aliqua re utrum sit. Secundo, quid sit ex quo constat rem esse. Tertio, qualis sit, ut sub hoc nomine qualis comprehendantur et cetere affectiones, ut quantitas, relatio, et alie. Demum queritur causa rei. Nihil enim est cuius ortum non precesserit legitima causa. Et ut tropologie stilus noster deserviat, subtilitate inquisitionis logice ad presens relicta, utinam homo attendat utrum sit. Mali enim homines in quantum mali non sunt. Malitia enim non est aliquid de rerum universitate. Tante etiam vicissitudini et vanitati subditus est homo, ut quodammodo vix subsistat. Cum tamen constet quod homo nobilis secundum originem anime sit creatura, querat animus humanus quid sit homo. Quid est considerata materia corporis homo, nisi limus? Quid est considerata vanitate eius nisi fumus, umbra, vapor ad modicum parens, somnus? Qualis est homo, quante alterationi expositus, quot insidiarum laqueis perplicitus? Nunc vernat rosa etatis puerilis, sed citissime languet purpurei coloris gloria. O utinam consideret homo propter quid sit, ut Deo videlicet serviat, et cum eo regnet eternaliter. Hunc finem pre oculis cordis constituat homo, ad hunc finem suspiret et aspiret.
Sed o curas hominum, o sollicitudines, o studia et sudore et vanitate plena! Exercitia tamen liberalium artium utilia sunt ad certiorem comprehensionem eorum que theologice subsunt speculationi. Ingenium etiam subtiliatur felici collatione et amica, et cause rerum dilucidius investigantur et perfectius comprehenduntur. Sorores nempe sunt artes, et mutuum sibi prestant subsidium. Quis enim illud Aristotelicum intelligeret, si diameter est coste symmeter, erunt abundantia equalia perfectis, sine intelligentia geometrice discipline? Sensus quidem hic est. Posito hoc impossibili, quod diameter sit numerali proportione commensurabilis coste, dabitur quod impar numerus est equalis pari. Aristoteles enim vocat imparem numerum, abundantem, propter excessum unitatis intermedie. Perfectum vero numerum vocat parem. In arismetica vero, aliter utimur his appellationibus. Hec divisio proponitur secundum quod arismetici utuntur appellationibus istis. Numerorum enim alius est perfectus, alius diminutus, alius superfluus sive abundans. 
Perfectus numerus est cuius partes multiplicative reddunt summam equalem toti, ut senarius, quia unitas et binarius et ternarius senarium perficiunt. Diminutus est, cuius partes multiplicative reddunt summam minorem toto, ut octonarius; unitas, enim, et binarius, et quaternarius, que sunt partes octonarii multiplicative, septenarium reddunt. Superfluus vel abundans est, cuius partes multiplicative reddunt summam maiorem toto, ut duodenarius, quia unitas et binarius et ternarius et quaternarius et senarius constituunt sexdecim. Auctoritate tamen sua vocat Aristoteles abundantem imparem, perfectum parem. Tu igitur qui sustinere vis diametrum esse coste symmetrum, da diametrum esse quatuor pedum, costam trium. Erit igitur quadratum descriptum iuxta diagonalem lineam sexdecim pedum, ducto videlicet numero latitudinis superficiei in numerum longitudinis. Quater enim quatuor sexdecim sunt. Erit autem quadratum descriptum iuxta costam novem pedum, quia ter tria novem. Sed probat Pythagore Dulcarnon nomen est figure, sed et theorematis quod ponitur in primo libro Euclidis. Et dicitur a dulia, id est, a servitute carnis, tauri scilicet, quem immolavit Iovi ob inventionem dicte speculationis. dulcarnon quadratum descriptum iuxta diametrum esse duplum ad quadratum descriptum iuxta costam. 
Cum igitur, ut datum est, sit quadratum descriptum secundum costam novem pedum, erit quadratum descriptum iuxta diametrum decem et octo pedum, cum prius sit datum ipsum esse sexdecim pedum. Ergo medietas eius erit octo pedum iuxta hypothesim, et erit novem pedum secundum theorema Pythagore positum in primo Euclidis. Ergo novenarius est equalis octonario. Ergo abundantia sunt equalia perfectis. Quare si diameter est coste symmeter, erunt abundantia equalia perfectis. 
Ex dictis patebit intelligenti, unum arpennum Terre. habentem sexdecim pedes in longitudine, sexdecim in latitudine, esse duplo maiorem duobus arpennis insimul acceptis, quorum uterque habet octo pedes in longitudine, octo in latitudine. 
Pactus est igitur iusto pretio dives cum paupere, ut pauper fodiat ei duos puteos, quorum uterque sit et in latitudine et in longitudine octo pedum, sed profunditas sit triginta pedum. Sub duplo maiore pretio paciscitur cum alio, ut fodiat ei puteum unicum habentem et in longitudine et in latitudine sexdecim pedes, in profunditate sexaginta. O quam acerbior est conditio fodientis unicum puteum! male enim circumventus est.
Quis item legem Romanam voluntati testatoris satisfecisse intelliget, nisi in proportionum naturis instructus sit? Quidam igitur lecto doloris detentus, videns animam suam solvendam esse legibus humane servitutis, testamentum condidit sub hac forma verborum: «Si uxor mea pregnans rem melioris sexus enitatur, do lego puero duas partes hereditatis, uxori tertiam; si feminea prole fecundetur, gaudeat uxor duabus portionibus, filia tertiam percipiat». Viro itaque solvente debitum nature tributum, uxori eius Lucina favens masculam et femineam prolem concessit. Quesitum est, quid iuris? Statutum est a viris Pragma est idem quod causa, unde pragmatici dicuntur viri consulti iuris. pragmaticis, hereditatem in septem portiones esse dividendam. 
Assignate sunt autem quatuor partes puero, due uxori, una puellule. Liber enim debet esse supreme voluntatis stilus, et liberum quod iterum non redit arbitrium. Pretulit autem testator ea portione masculam prolem uxori, qua pretulit uxorem proli feminee, videlicet in dupla. Ideoque recte dictatum est iudicium familie Hec Grece, divisio Latine, unde heresis, et heretici, et hercio, hercis, hercivi, hercire, quod idem est quod dividere, et inde hercisco, herciscis. Inde dicitur in legibus iudicium familie herciscunde, id est dividunde. Sic enim dicebant antiqui pro herciscende et dividende. herciscunde.
Audi etiam quantum valeat, rhetorica persuasio. Scholaris igitur quidam, laborans Parisius in extremis, asseruit se nunquam crediturum esse resurrectionem futuram, nisi ei probabiliter persuaderetur. Accessit ad eum socius eius fidelis, conveniens eum talibus. «Si credis resurrectionem futuram, aut erit aut non erit resurrectio. Si credis eam fore, et non erit, non nocebit tibi hec fides. Si credis eam fore, et erit, prodesse tibi poterit hec fides. Sed si non credis, et resurrectio futura sit, aderit tibi ve eternum. Melius est ergo tibi credere quam non credere». Hac audita allegatione, credidit scholaris, et credens diem clausit extremum. O res commendabilis, honesta societas! Delictorum vero turpis et feda est communio.
Sicut autem in ingenuis artibus multa reperiuntur Analoga, sunt regularia. Aloga, sive paraloga, sunt irregularia. analoga, ita et multa aloga seu paraloga. 
Accidit enim id quod continetur ab alio, continere et illud. Cum enim dicitur accidentium aliud est separabile, aliud inseparabile, divisum est accidens inseparabile, et dividentia sunt accidentia inseparabilia. Accidens igitur quod significatur hoc nomine accidens, cum sit accidens inseparabile, continetur sub hoc accidente inseparabile. Accidentium enim inseparabilium, aliud est hoc accidens aquilus, aliud est hoc accidens Ricus est qui habet crus cavum. Simus, qui habet nasum curvum. Aquilus, qui habet nasum recurvum. ricum, aliud est hoc accidens simum, et ita de aliis.
Unde putaverunt quidam, hoc accidens, accidens, esse prius et posterius se, quia est prius priore se. Quod tamen non provenit. Ultimus enim in hoc scamno est prior priore se, quia est prior primo, non est tamen prior se, cum non referatur ad se. Secundum Augustinum tamen, Christus est maior se, quia in quantum est Deus maior est quam sit in quantum est homo. Sed hoc alterius rationis est. Secundum doctrinam autem Nominalium, consimilis oritur obiectio in his terminis. Sermonum alius est complexus, alius incomplexus. Sic enim dividitur sermo incomplexus in sermones incomplexos.
 * Sed fugit interea, fugit irreparabile tempus, **
Singula dum capti circumvectamur amore. *
Non mihi suppeditare queo id otii ut distinguam quis hypotheticus syllogismus sit in priori forma, quis in posteriori, ut doceam quare hoc problema censeat Aristoteles de accidente, estne Sortes animal. Boetius vero dicat ipsum esse de genere. Recte tamen sensit uterque. Vidit enim Aristoteles omnia problemata que sunt de simplici inherentia predicati cadere sub unam methodum, quam accidentalem dixit a natura predicati. Unde et omnes tales questiones, que sunt de simplici inherentia predicati, accidentales nominavit. Boetius vero locos assignaturus in suis Topicis, specialem nuncupationem predicati attendit. Unde cum hic dicat locum a genere non est animal, ergo non est homo, debuit questionem hanc dicere de genere, estne homo animal? Quidam vir, tempore suo magnus, ausus est publice in scholis suis dicere, aut Boetium non intellexisse Aristotelem, aut si intellexit indignatum imitari.
Cum item primum theorema geometrie, secundum artificiosam Euclidis dispositionem, sit super datam lineam triangulum equilaterum posse collocari, quidam satis acute illi theoremati ausus est obviare, dicens, super diametrum mundi non posse collocari triangulum equilaterum, eo quod extra mundum non sit locus. Sed, ut dicit Aristoteles in Posterioribus, intellectus est principium principiorum, quod tamen multiplicem recipit expositionem. Etsi igitur non sit locus extra mundum, intellectus tamen super diametrum mundi triangulum equilaterum collocabit. Aristoteli vero placuit mundum esse infinitum.
Acute
Unde dixit mundum esse sphericam soliditatem, cuius centrum ubique, circumferentia nusquam.
Proportionalem numerorum connexionem quibus animam putant corpori coniunctam esse, tanquam satis notam relinquo. Sed quis assignare presumet quare luna potius dominetur in connexione anime et corporis quam diesis? Cum vero ad musicam humanam pertineat hec inquisitio, quis sufficientem causam assignabit quare homo decem digitos habeat? Que est lex huius proportionalitatis? Quare habet cor formam pyramidalem? Quare acuta pars cordis interiora respicit? Et, ut pauca de mundana musica proponam, quare sunt tantum septem planete? Possentne plures esse? Possentne et hi qui sunt esse minores quam sint? Posset esse velocior fuga temporum quam sit? Numquid posset firmamentum duplo velocius moveri quam moveatur? Quod si esset, moverenturne planete minus velociter quam modo moveantur? Possetne medius motus ex equo respondere equato? Sed nonne vanitas est de voluntate et potentia Dei disputare? Multa est in inquisitionibus vanitas. Cum autem secundum dispositionem et concursum superiorum corporum, varietur status inferiorum, queri potest utrum necessarium sit bellum aut famem futuram esse, si Mars in suo domicilio sit, et Mercurius et Saturnus sint in eodem hemispherio cum Marte, remotis benevolis planetis. Numquid igitur huiusmodi iudicia de ipsa arte sunt, aut ad artem? 
Sed ad notiora descendamus, censentes illos esse geometrie ignaros qui putant ad assignationem equalitatis forme similitudinem desiderari; unde non opinantur pilam rotundam et lanceam esse equales. Sed eorum supina ignorantia convincenda est hoc modo. Fiat rotundum cereum corpus, ita ut quantitas eius ex equo se commetiatur quantitati pile rotunde. Deinde cera dicta producatur extensa in parilitatem lancee. Patet igitur quod hec cera est equalis lancee, sed quantacumque fuit hec cera, est hec cera, et e converso, prius igitur fuit equalis lancee. Amplius, ut patet instructo in geometria, omnis triangulus est equalis quadrato, et e converso. Ut item patet per superiora, quadratum descriptum iuxta diametrum duplum est ad quadratum propositum quod est A. Sit autem quadratum duplum B. Est igitur B duplum ad A, sed triangulus, scilicet C, est medietas B; ergo C est equale A; ergo triangulus est equalis quadrato; quod patebit lippis et tonsoribus per subiectam figuram. Probatum est item in primo Euclidis, quod superficies super eandem basim constitute inter lineas equidistantes sunt equales. Unde aliqua superficies protenditur ab oriente in occidentem, que est equalis superficiei minime acus. Cum igitur dicitur aliquid esse bicubitum in longitudine, hoc dicitur propter lineam que emphatice dicitur longitudo. Quoniam igitur terminus corporis est bicubitus, dicitur et corpus bicubitum in longitudine, quod tamen bicubitum non est, immo forte heptacubitum. Secundum soliditatem igitur corporis, diiudicanda est et quantitas eius, non secundum longitudinem, neque secundum latitudinem. Quilibet item angulus rectilineus, est in infinitum maior angulo contingentie, non tamen est infinito maior eo. Angulus namque rectus qui fit ex concursu diametri et linee contingentis, tantum tanto est maior angulo contingentie, demonstrato angulo circuilineo. Quippe angulus rectus constat ex circuilineo et angulo contingentie. Constat item quod inter lineam contingentem et circulum, non potest aliqua linea recta intercipi contingens usque ad punctum terminale diametri. Si enim hoc esset, accideret angulum rectum esse partem recti. Accideret etiam angulum rectilineum partem esse anguli contingentie.
Dum autem diligentiam adhibui talium comprehensioni, non mediocriter sollicitabar de compositione anguli et compositione proportionis. Non enim stare potest opinio putantium angulum esse superficiem. Omnis enim superficies, quantumlibet parva, habet cuiuslibet forme superficiem partem sui. Haberet igitur angulus contingentie partem sui, etiam angulum rectum. Preterea, accideret obtusum angulum partem esse acuti. Preterea, si acutus angulus est superficies, dabitur quod triangulus erit pars illius anguli. Habebit igitur ille angulus tres angulos equales duobus rectis, partes sui.
Sciendum igitur quod in omni disciplina mira reperiuntur. Hic vero accidit rem in infinitum divisibilem, totam in puncto contineri. Proprietas enim composita est angulus, et non protenditur usque ad aliquod punctum. Hoc namque dato, superiora acciderent inconvenientia. Nonne scientia aliqua composita est? Tota tamen est in anima, que simplex est.
Videtur autem geometria sibi contraria esse, in proportionum compositione. Cum enim dupla sit, ut videtur, pars triple erit tripla, maior dupla. Erit igitur subtripla minor subdupla, quia magis vincitur subtriplum a triplo quam subduplum a duplo, quia illud ter continetur, istud bis. Sed, ut videtur, subtriple pars est subdupla, ergo pars maior est suo toto. Preterea, omnes duple sunt equales, ergo dupla que est binarii ad unitatem, par est illi que est quaternarii ad binarium; sed huius partes sunt sexquitertia et sexqualtera, illius autem nulle videntur esse partes. Ideo visum est quibusdam unam solam esse duplam, et ita de aliis. Sed si hoc, dabitur quod multe sunt species, quarum nulla potest habere nisi unum individuum. Aiunt etiam circa hec accidere, partem esse maiorem suo toto. Quod quidem videtur contrarium geometrie dicenti, omne totum esse maius qualibet parte sui. Hoc ipsum tamen habet obiectionem, secundum dicentes corpus esse partem hominis. Videtur enim corpus hominis esse equale homini. Anime namque additio nihil adiicere videtur quantitati hominis. Sed posito hoc impossibili, videlicet quod ex linea et puncto sit aliquid, nonne illud erit maius linea? Dicit tamen Boetius quod si punctum puncto adiicis, nihil maius efficis quam si nihilum addideris nihilo.
O tempora, o mores, o studia, o inquisitiones! Docuere Parisius quod propositis duobus exercitibus, quorum unus unicum contineat in se album hominem, ita quod omnes reliqui sint nigri, alter contineat unicum nigrum, ita quod omnes reliqui sint albi, iste exercitus est similis illi. Quod quidem tunc a multis censebatur mirum; hodie autem adeo notum est et vulgare, ut etiam parvuli hoc audire indignentur. Docuere ex necessario sequi contingens in consequenti huius copulative aliquid est, et si ipsum est, Sortes est. Nec aliud sustinere censeo facile, dummodo dicatur hec oratio ipsum est, esse propositio.
Docuere idem enuntiabile omni tempore fuisse verum, et omni tempore fuisse falsum. Tota enim hac die fuit verum et fuit falsum hoc enuntiabile, aliquam partem huius diei terminatam ad ultimum instans huius diei desinere esse. Quod quidem ex hoc accidit, quia cuiuslibet aliquote pars est non aliquota, et cuiuslibet non aliquote pars est aliqua aliquota.
Docuere infinitam esse lineam, et nullam lineam esse infinitam, salva pace Aristotelis. Ab asserentibus vero aliquam lineam esse infinitam, queri potest utrum aliqua linea infinita maior sit alia. Habet enim secundum eos linea infinita lineam infinitam partem sui. Nonne enim totum maius est sua parte? Sed cum tam totalis linea infinita quam eius pars linea infinita, habeat infinitas tantas in sui constitutione, sume lineam bipedalem, oportet necessario lineam totalem que est infinita esse equalem partiali linee que est infinita. Preterea, proponantur due linee secundum assertionem istorum infinite, quarum utraque terminum habet ex altera parte, ita quod una excedat alteram uno pede. Si igitur dicatur quod una est maior reliqua, ponatur quod ambe sese girent in oppositam partem, et accidet quod illa que prius fuit maior dabitur esse minor. Et vide quod aliqua quies erit in infinitum, impossibile tamen est aliquem motum duraturum esse in infinitum, sed in infinitum durabit motus. Sciendum est item, quod in eternum erit mora, sed non ab eterno fuit mora, nec mora erit in eternum. Eternitas tamen, que est mora sine mora, erit in eternum.
Docuere item pedem hominis esse maiorem mundo, ea videlicet ratione qua centum sunt pauciora duobus, quia pauciora sunt centum ad ducenta quam sunt duo ad tria. Rationem autem efficacem esse non advertes, nisi intellexeris quinquaginta esse eque pauca duobus, quod syllogismo proportionali sic ostenditur. Quamcunque pauca sunt duo respectu aliquorum, tam pauca sunt quinquaginta respectu aliquorum, sed quamcunque pauca sunt duo respectu aliquorum, tam pauca sunt duo, et quamcunque sunt pauca quinquaginta respectu aliquorum, tam pauca sunt quinquaginta; ergo quam pauca sunt duo, tam pauca sunt quinquaginta. Hinc patebit intelligenti hanc esse falsam, quam remotus est iste paries a me, tam propinquus est mihi. Magis enim accedit propinquitas huius parietis ad summam propinquitatem quam accedat eius remotio ad summam remotionem. Eodem modo et hec falsa, quam strictus est Sequana Parisius, tam latus est Parisius. Veriorem tamen postea advertere responsionem dicentes, quod hoc nomen pauca absolute positum aliud significat quam cum ponitur respective; unde tuta erit solutio per interpretationem huius. Quam pauca sunt ista respectu aliquorum tam pauca sunt.
Dixere item viginti homines esse viginti populos, quia sunt populi subiecti vicenario, et secundum hoc, quicumque habet viginti quatuor denarios, habet viginti quatuor solidos, et tamen non habet viginti solidos. Item, cum constet quelibet differre a se, patet quia si una turba est, et una turba est, et alia turba est.
Dixere quoniam si scis istos homines esse, scis quot sunt isti homines, quia si scis istos esse, scis istum et illum et illum esse istos, et ita habebis propositum.
Docuere quod non scis istum esse, demonstrato illo qui a peregrinatione reversus est. Credis enim Sortem esse mortuum, posito quod iste sit Sortes, et reversus est statu mutato. Esto etiam quod Sortes interfecerit patrem tuum te presente, et reversus habitu mutato serviat tibi per multos annos, tu vero nihilominus putas Sortem agere in remotis partibus. Numquid igitur diligis istum, qui adeo officiose servit tibi? Numquid Sortem odio habes? Nonne igitur eundem diligis et odis? Nonne odium est in te? Erga quem? Nonne erga Sortem? Sed nonne dilectio inest tibi? Nonne igitur aliquem diligis? Quem nisi Sortem? Dicunt, quod eundem diligis et odis, et diligis Sortem, sed non scis te diligere Sortem. Antiquis placuit odium inesse tibi, sed non respectu alicuius.
Ex dictis constat quod Magdalene non scivit istum hominem esse hortolanum demonstrato Iesu, nec putavit istum hominem esse hortolanum, sed putavit hominem visum a se esse hortolanum. Si igitur Magdalene sciret istum hominem esse vivum, et scivit istum hominem fuisse mortuum, ergo tunc scivit istum hominem resurrexisse. Quidam dicunt quod istum sciunt esse, sed nesciunt Sortem esse. Sed eis propono istam, istum scis esse, quem nescis esse. Placuit etiam quibusdam quod statim re visa sciunt de quo genere rerum ipsa sit. Viso enim cupro, dicunt se scire hoc esse cuprum, quia dicunt se scire hoc esse hoc. Sed secundum ipsos, mentiuntur tam canones quam leges Iustiniane, in quibus de errore persone certa datur doctrina. Error enim persone impedit matrimonium, quia impedit consensum. Impedit etiam contractum, ut in illo qui emere se putat aurum, et emit auricalcum. Secundum istos autem nihil est error persone. Unde et secundum ipsos, Iacob scivit se prima nocte cognoscere Liam, quia secundum istos scivit se cognoscere istam, demonstrata Lia. Sed quero ab istis, quare Iacob dixerit mane visa Lia ad Laban, «quare imposuisti mihi?» Dicimus quod Iacob erravit in persona, putans se cognoscere Rachelem, nec putavit se cognoscere istam, demonstrata Lia, immo istam, demonstrata Rachele. Opinio item dicentium de quacunque re visa se scire ipsam esse, sic improbatur. Nescis ista duo ligna esse continua, demonstratis duabus medietatibus huius ligni, ergo nescis ista duo constituere aliquod totum. Eodem modo fiat processus, sumptis aliis medietatibus eiusdem ligni, igitur nescis hoc lignum esse compositum, et ita nescis hoc lignum esse. Subtilius sic. Nescis an hoc lignum sit concavum, nescis igitur utrum tanta pars desit interius, quanta destructa destruatur totum; nescis igitur quid demonstrem cum dico, «Hoc lignum est». Preterea, proponantur duo poma expresse similia. Numquid scis hoc pomum demonstrari a me, cum dico, «Hoc pomum est?» Recondatur illud, et proferatur aliud, «Numquid scis hoc pomum nunc primo visum esse a te? Numquid scis duo poma demonstrata esse tibi, quia scis hoc et hoc esse demonstrata tibi?»Rursum, esto quod appropinquet homo, sed putas asinum esse quod accedit. Numquid putas hoc animal esse asinum, demonstrato homine? Absit. Putas quidem animal quod venit esse asinum, sed non animal quod venit putas esse asinum.
Docuere item quia quicquid scitur ignoratur. Cum enim aliquam sciam causam vel etiam aliquas causas ob quas dicor scire quid, constat quod plures sunt cause quas ignoro.
Docuere item quoniam et grammaticam et musicam sciens est unum solum sciens, nihil tamen et grammaticam et musicam sciens est unum solum sciens.
Docuere argumentum esse habitudinem premissi, vel premissorum, ad illatum, licet Parvipontani, quorum fuit unus Ethion, dicant argumentum esse dictum conditionalis transformate ab argumentatione.
Docuere syllogismum, qui dicitur ad impossibile esse ostensivum.
Docuere hunc syllogismum, omnis homo est animal, omne animal est substantia, ergo omnis homo est substantia, non esse obnoxium alicui trium figurarum ab antiquis distinctarum.
Docuere, salva pace Aristotelis, plures esse diffinitiones eiusdem.
Sed ecce vanitas curiositatis, vanitas elationis, vanitas inanis glorie! Solent autem aliquando he vanitates parturire vanitatem iniquitatis, adeo ut dicant arrogantes, «Labia nostra a nobis sunt, quis noster dominus est?» Sed absit hoc a me, dulcissime Iesu. Si quid enim in me boni est, a te est. Pro dolor!
Ironia
Quosdam in tantum obumbrat vanitas inanis glorie, ut precipue ad hoc omnis ipsorum suspiret intentio, ut post fata vivant memoria, scilicet memoria talis multum conferet iis qui in inferno sepeliuntur. Desiderium autem istorum nonnunquam cassatur. Perit enim memoria ipsorum cum sonitu pompe secularis, sed et ipsi, vae! vae! pereunt. Nosti, bone Iesu, quia dum scribo, utilitati multorum servire volens, timeo ne vanitas inanis glorie partes suas interponat, immo, quod absit, totum laborem meum sibi vendicet. Quid quod tot opus meum sortietur iudices? quot inspectores, sed et quot auditores? Sed quid? Sustinebo patienter tetrici lectoris examen, dummodo aliquis assit iudex candidus.
Antequam igitur Ecclesiasten aggrediar, libet de nonnullis vanitatum speciebus mentionem facere.
Capitulum CLXXIV. De locis in quibus artes floruerunt liberales
Cuiuslibet regni gloria crevit in immensum quamdiu artium ingenuarum in ipso floruerunt studia. Qui enim hostes illi regno resisterent, quod artes triumphare potuit? Que hostium versutia subtilitati illorum non cederet, qui rerum subtilium fugas in sinu nature latentes assecuti sunt? Quid moror? Semper maiestas regni munita est armis, quod preclaris studiorum titulis decoratum est. Abraham igitur patriarcha in Egypto docuit quadruvium, et sub tanto doctore multi mathematicis invigilantes disciplinis in nobiles evaserunt philosophos. Plato etiam, gloria academicorum, in Egypto discendi gratia diutius stetit. Floruit Memphis nobilium studiorum exercitiis; floruit et Pelusium; floruit et Canopus. Nondum. Palamedes usum pergameni adverterat in expeditione Troiana, unde et a Pergamo nomen traxit, precessit usum membrane papyri materia. De qua Cassiodorus, vir eloquentissimus, sic commemorat. «Pulcrum plane opus Memphis ingeniosa concepit, ut universa scrinia vestiret, quod unius loci labor elegans texuisset. Surgit Nilotica silva; silva sine ramis, nemus sine frondibus, aquarum seges, paludum pulchra cesaries, virgultis mollior, herbis durior, nescio qua vacuitate plena et plenitudine vacua, bibula teneritudine spongium lignum».
Evolutis postea multorum annorum curriculis, nobilitari coepit Grecia celebri philosophorum frequentia. Consecrate sunt Athene Palladi, dee sapientie, cuius nutu terra fructiferam protulit olivam, signum videlicet pacis, cum e telluris gremio, percusse virga Neptuni, equus armatus exiliisset. Obnoxia quidem erat civitas tanta divitiis per mare allatis, sed plus debuit glorioso philosophorum studio. Septem sapientibus, tanquam septem numinibus terrenis, sublimata est civitas, quorum responsis tanquam celestibus oraculis totus est certificatus orbis, immo tanquam septem planetis non erraticis totus est illustratus. Quid dicam de Socrate, qui disputationes de supracelestibus habitas ad ethicam transtulit? Platonis in cunis iacentis et adhuc vagientis ori apes mel infuderunt, eloquiorum prenuntiatrices suavium super mel et favum. Nocte precedente ortum diei quo Plato parvulus adductus est in presentiam Socratis, visum est Socrati quod cygnus nivei fulgoris ei offerretur. Ingenium Aristotelis commendare superfluum esse censeo, quia supervacuis laborat impendiis qui solem nititur facibus iuvare. Zenonis divitem venam, pectus divinum, subtilitatem inexhaustam, quis non miretur? Asseruit ille acutissimus inquisitor impossible esse lineam pertransiri. Putavit etiam digito suo moto totum aerem moveri. Sed nec in hoc ei consentimus, dicentes quod digito moto non movetur aliquid aer, quo maior non moveatur, non tamen digito moto quantuslibet aer movetur. Anaxagoram, Xenocratem, Theophrastum, et Eudemium, commendabiles reddunt scripta ipsorum.
Sed quid? Diebus nostris nec in Egypto nec in Grecia vigent scholarium exercitia. Floruit in Italia studium, dubiumque est utrum plus armis debuerit an litteratorie professioni. Iulii Cesaris virtus orbem subiugavit; Tulliana eloquentia totum mundum illustravit. Sed o felicia antiquorum tempora, in quibus et ipsi imperatores mundum subhastantes, seipsos philosophie, subdiderunt. Senecam et Lucanum nobilis genuit Corduba. Mantuano vati servivit Neapolis, que, cum infinitarum sanguisugarum peste lethali vexaretur, liberata est proiecta a Marone in fundum putei hirudine aurea. Qua evolutis multorum annorum curriculis a puteo mundato et eruderato extracta, replevit infinitus hirudinum exercitus civitatem, nec sedata est pestis antequam sanguisuga aurea iterato in puteum suum mitteretur. Notum est etiam quia macellum Neapolitanum carnes illesas a corruptione diu servare non potuit, unde et carnifices summa vexati sunt inedia. Sed hanc incommoditatem excepit Virgilii prudentia, carnem nescio qua vi herbarum conditam in macello recludentis, que quingentis annis elapsis recentissima et saporis optimi suavitate commendabilis reperta est. Quid quod dictus vates hortum suum, aere immobili vicem muri obtinente, munivit et ambivit? Quid quod pontem aerium construxit, cuius beneficio loca destinata pro arbitrio voluntatis sue adire consuevit? Rome item construxit nobile palatium, in quo cuiuslibet regionis imago lignea campanam manu tenebat. Quotiens vero aliqua regio maiestati Romani imperii insidias moliri ausa est, incontinenti proditricis icona campanulam pulsare coepit. Miles vero eneus, equo insidens eneo, in summitate fastigii predicti palatii hastam vibrans, in illam se vertit partem que regionem illam respiciebat. Preparavit igitur expedite se felix embola Romana iuventus, a senatoribus et patribus conscriptis in hostes imperii Romani directa, ut non solum fraudes preparatus declinaret, sed etiam in auctores temeritatis animadverteret. Quesitus autem vates gloriosus quamdiu a diis conservandum esset illud nobile edificium, respondere consuevit, «Stabit usque dum pariat virgo.» Hoc autem audientes, philosopho applaudentes, dicebant, «Igitur in eternum stabit.» In nativitate autem Salvatoris, fertur dicta domus inclita subitam fecisse ruinam.
Quid de Salerno et Montepessulano loquar, in quibus diligens medicorum solertia, utilitati publice deserviens, toti mundo remedium contra corporum incommoditates contulit? Civilis iuris peritiam vendicat sibi Italia; sed celestis scriptura et liberales artes civitatem Parisiensem ceteris preferendam esse convincunt. Iuxta vaticinium etiam Merlini, viguit ad Vada Boum sapientia tempore suo ad Hibernie partes transitura. Sed o vanitas! dum novellis adinventionibus nomen sibi student nonnulli adquirere, veramque doctrinam subtilitati postponunt. O si tantam diligentiam adhiberent morum edificationi quantam apponunt nocturne lucubrationi. O si ita pallerent pre desiderio patrie celestis, quantum pallent pro vehementi animi applicatione, dum circa verborum cavillationes tempus et etatem consumunt. Subtilitates quas assequi nequeunt, Id est certissime. Amussis enim est perpendiculum. examussim comprehendere volunt. 
Et quod anni Nestoris non consequerentur, modico tempore exsuperare proponunt.
Quid autem vanius quam tempus totum expendere circa quedam inutilia et frivola? Quid vanius quam verbis ampullosis, que iam abierunt in desuetudinem, operosam diligentiam impendere? Numquid minus perfectus es logicus, etsi nescias quis syllogismus sit ostigeloricon, que predicatio fiat secundum dinaldim, que secundum energiam? Nonne venies in numerum legistarum, etsi non scias quod dicitur procenetica nomine philontrophi iure peti possunt, aut nisi scias quid emplatin, que res parafernales? Nonne corporibus mederi poteris, nisi scias quid vertebrum, quid scia, quid ancha? Non eris philosophie laribus educatus, nisi scias quid horoscopus, quid decanus, quid augis solis? O vanitas ostentationis! o laudis ambitus! o inutilis curiositas!
Capitulum CLXXV. De militibus
Quid dicam de militibus, qui vitam cupiunt pro laude pacisci, qui, anime proprie prodigi ob auram inanis glorie, supremis sese periculis exponunt? Preludium Martis serii colunt, et in imagine belli sese exercent, ut in conflictu rei militaris idonei reperiantur. Exercitium istorum species est horribilis, aut horror speciosus. Quid, quod quidam suos commilitiones aliis ex opposito militantibus vendunt, maxime illos qui tyrones sunt et adhuc rudes in congressibus militaribus? Sustinent abduci socios suos nuper cingulo militie donatos, in participium secuture redemptionis. O turpis proditio! o latens simultas! o militis gregarii consimilis Plagiarius est, qui liberum hominem vendit. Plagium est crimen ipsum. plagiario turpis contractus!
O avaritie servile mancipium, gloria dignitatis militaris prorsus indignum! Quid quod quidam superciliosos gestus pretendunt, et verbis intonant fastu plenis, ut generosi videantur? Quid quod multi operibus inhonestis vitam commaculant, ut curialium damnabilem curialitatem, immo fedam scurrilitatem, imitentur? Nonnulli sibi de sanguinis generositate gloriantur, qui lixarum sordidorum filii sunt. Sed quid?
* Malo pater tibi sit Thersites, dummodo tu sis **
Eacide similis Vulcaniaque arma capessas, **
Quam te Thersite similem producat Achilles. *
Sepe prediis amplis et fundis ditissimis ditantur histrionum nati, exclusis ab hereditate filiis legitimis.
Capitulum CLXXVI. De adolescente qui nobilitate animi nobilitatem generis declaravit
Erat igitur miles strenuus, rebus abundans, maturi pectoris, nobilitate animi, genus geminans. Qui cum in multis felices haberet ad vota successus, uxorem duxit nobilem genere sed moribus ignobilem. Pretulit enim adulterinos amplexus amplexibus mariti, et remissioris vite turpibus illecebris corpus exposuit. Advertit autem miles quod uxor eius, soluto pudicitie freno, per campos licentie discurreret impudenter. Sed rem dissimulans altum concepit mente dolorem. Detentus igitur lecto doloris, accersiri fecit ad se comitem illustrem, dominum fundi, cui lacrimosis questibus et petitione affectuosa supplicavit, ut filium suum constitueret heredem. Mirari cepit tacitus comes quo sermo militis tenderet, eo quod duos milites exercitatos in re militari filios haberet miles pro communi assertione, et adolescentem strenuum nondum cingulo militari donatum. Claudente igitur milite diem supremum, cadaver emortuum erigi iussit comes, exploraturum se asserens quis trium paterna dignus esset hereditate; adiecit etiam illum tanquam heredem patri successurum qui in cadavere ibidem suspenso validissimum ictum preberet. Milites duo precepto comitis obtemperantes, vibrantes hastas, corpus emortuum vulneraverunt, ictibus robustissimis ipsum perforantes atrocissime. Adolescens autem lanceam quam manu tenuit abiecit, oborto imbre lacrimarum, protestans se tantum facinus non aggressurum; sed et domino suo et fratribus comminans audacter, indignanter recessit. Qui vix tandem revocatus hereditatem paternam consecutus est.
Capitulum CLXXVII. De magnatibus
Magnatum gratia, molestis empta laboribus, difficile adquiritur, difficillime retinetur, de facili amittitur. Cotidie novis opus est adinventionibus, quibus aut gratia reconcilietur in aliquo lesa, aut conservetur fugitiva. Non se novit in tot figurarum diversitates transfigurare Proteus quot exposita est potentis gratia alterationibus. O amor venalis! o ignis semper novis pascendus fomentis! o umbra fugitiva, stare nescia! In expensis pomposis simulata prodigalitas, in privatis expressa tenacitas, in necessariis ficta liberalitas. Consiliis utuntur potentes, sed illis adquiescunt que in propriam vergunt utilitatem. Timeri gaudent, sed illos a quibus timentur amplius timent. Quis fastus ipsorum superciliosos ferret, quis molestias, nisi quia et potestas a potestate premitur, et mors equo pede pulsat et divitum turres et pauperum tuguria? Quid quod quandoque in tantam prosiliunt dementiam, ut, humane fragilitatis immemores, cum Herode se permittant adorari?
Capitulum CLXXVIII. De iis qui curiam sequuntur
Tot et tantis vanitatibus dediti sunt qui curiam sequuntur, ut vita ipsorum quedam vanitas dici queat. Displicet ipsis conditio sua, quia spes morosa mentes ipsorum cruciat. Cum vacant redditus aliqui, offert se spes multis blandiens, arridens, sed irridens. Sed quot curarum aculeis pungitur animus, cum desideria ipsorum effectu destituuntur? Iurant se libertate sua uti velle, nec iugo se misere servitutis ulterius premendos. Sedat tamen indignationem tantam blanda potentis compellatio, asserentis virum tam litteratum tantillis indignum esse redditibus. Magnos, inquit, magna decent, nec aufertur quod differtur. Quanta autem sit vanitas in spectaculis, in vanis confabulationibus, in cynicis detractionibus, in adulationibus demulcentibus, in voluptatibus fedis, noverunt ii quos, ductos penitentia, divina respicit misericordia. Dum enim placent vanitates ipse vanitatum amatoribus, seducuntur, nec advertunt quantis exponantur vanitatibus umbra vanitatis obvoluti.
Capitulum CLXXIX. De ementibus et vendentibus
Ad contractus cotidianos me transfero, in quibus fraus totiens partes suas interponit illicite. Ha! quotiens testis invocatur Deus, qui, cum veritas sit, falsitatis testis esse non potest, cum bonitas sit testis non vult esse malitie. Ha! quotiens multiplicantur periuria, ut fides fiat seducendo. Constat autem quod, si quis promittens se venditurum tibi aurum, vendat tibi auricalcum pro auro, non tenet emptio. Similiter, si quis emat acetum, putans se emere vinum, non est emptio. Si tamen aliquid habuit in se vini, tenet. Sed prorsus acuit, non tenet. Similiter, si illud quod pro auro venditur, habet aliquid auri, emptio est; sed tenetur ad interesse in re, et ad interesse extra rem, si sciens vendidit. Dicunt quidam quod si alter errat ab altero, non est emptio. Si a veritate, ut si uterque credit esse aurum, cum sit cuprum, est emptio. Si autem tanta est iniquitas rei, ut non possit tolerari equitate pacti, ut cum in duplum excedit emptio iustum rei pretium, debet aut iustum pretium refundi, aut res alii reddi, ut pecunia numerata recipiatur ab eo qui eam tradidit: Porro, si emis agrum quem putas fertilem, non potest rescindi venditio, etsi fertilis non sit. Si tamen emat quis agrum habentem herbas pestibulas, non tenet. Si quis etiam emat corruptam, volens emere virginem, non tenet. Secus est in contractu matrimonii. Ducente enim aliquo corruptam, cum putet se ducere virginem, non ob hoc celebrabitur divortium. Secus est, secundum canones, cum a libero ducitur ancilla putante se ducere liberam. Multi sentiunt contrarium. 
Error enim conditionis quandoque dirimit matrimonium. Sed de his alias diffusius.
Capitulum CLXXX. De adulatoribus
Adulatio venenum est melle litum, vel mel venenatum. Huiusmodi mel prohibetur in lege offerri super altare, eo quod precipue ab iis rebus que ad cultum sancte religionis pertinent, procul relegari debet vitium adulationis. Relinquant viri habitu religioso decorati palatinis et aulicis vitium quod ab aula nomen traxit. Mira res! Impugnare se videntur quodammodo vitium adulationis et detractio; quicunque tamen adulator est in presentia illius quem seducit, palpo illo absente cynici reprehensoris incurrit impudenter officium. Semper novellas excogitare studet adinventiunculas effrons adulator, nunc histrionem gesticulationibus representans, nunc commentatorem mendaciorum induens, nunc pulverem, etsi nullus erit, excutiens. In colloquiis Proteus est, in consiliis Achitofel, in executione mandatorum Doech, in responsis Nabal, in successibus Aman. O quantis quam desiderabilibus divitiis destituitur, qui non solum sanam amisit conscientiam, immo et lese conscientie incessanter verme corroditur, tanquam Megere incendiis agitatus. Gloria nostra, inquit apostolus, hec est, testimonium conscientie nostre. O palpo, te accusat conscientia tua, excecatus es; palpas in meridie. Excecari meruisti, qui summo studio excecare alios satagis. Utrum queso mavis aut latere prorsus adulationem tuam, aut manifestari? Si latet omnino ita quod non intelligitur, quid tibi confert, cum finem intentionis sue non assequatur? Si manifestatur, iam vitium erubescibile detectum est. Perit adulatio, inquit philosophus, si deprehenditur. Immo perit adulatio, respondit alter, si non deprehenditur. Utri istorum philosophorum assensum prebes? Reor te reum responsurum.
* Si latet ars, prodest; confert deprehensa pudorem. *
O acuta responsio, Hercule! nosti quod turpia operiri desiderant. Iussus est enim a lege secedens ad requisita nature palo humo fossa egesta recondere. Facies rugis arata cerussam desiderat, et Iezabel iam decrepita oculos stibio pingit. Sed vide ne tibi consimilis debeatur exitus, precepto enim Iehu a turri precipitata pedibus equinis conculcata est regina, sed meretrix, sed prophetarum Domini impudentissima persecutrix. Quid? Iezabel interpretatur sterquilinium. Quorsum hec? Nonne adulator est sterquilinium nive opertum, aut, ut castigatius loquar, lutum deauratum? 
* Auri nobilitas luteam si vestiat ollam, **
Non ideo sequitur hanc minus esse lutum. *  
Deauretur lutea testa, nihilominus testa erit. Exuviis leonis indutus asellus rudit, non rugit. Vulpes sub pelle agnina latitans, argutiis se vulpem esse probabit, seipsam prodens. Patroclus armis Achillis utens, Achillem mentiens, dum temerarius phalanges Phrygias in fugam vertit, ab Hectore interceptus est et interfectus. O adulatio preceps et temeraria, quid in executione officii divini partes interponere presumis? Ut quid Dagon iuxta archam Domini collocatur? Quid Christo Domini et adulationi? Morbus palatinus regnet in palatio. Fistula Mercurii claudat Argi lumina, sed vigilent pastores super gregem suum. Dicat palponi prelatus, «Clavum teneo, et ad somnum me invitas.» Infeliciter seductus est Palinurus, ramo letheo respersus, dum proditor latenter somnus irrepsit. Nunquam excidat a memoria prudentis illud evangelicum, «Appropinquavit Iudas Iesu, ut oscularetur eum. Iesus autem dixit ei, Iuda, osculo filium hominis tradis?» Adulatio nempe osculum est Iude proditoris. Sed quid? Meliora sunt vulnera amici quam oscula inimici. Nonne inimicus tuus est, qui gladio melle lito te transverberat?
Adulator est quartus mortuus, ad quem Dominus invitatus noluit accedere, dicens, «Dimitte mortuos sepelire mortuos suos; tu me sequere.» Quid est, «tu me sequere», nisi veritatem sequere? Christus enim via, veritas, et vita. Adulator veritatem non sequitur, magis volens placere prolatione mendacii, quam displicere protestatione veri. Viam non sequitur, erroribus labyrinthi perplicitus. Vitam non sequitur, qui iam inter mortuos reputatur, dum sepulcrum patens est guttur eius, dum vermes corrodentes scatent interius. De talibus ait propheta, «Sepulcrum patens est guttur eorum, linguis suis dolose agebant; vindica illos, Deus. Decidant a cogitationibus suis, secundum multitudinem impietatum eorum, expelle eos. Quoniam non est in ore eorum veritas, cor eorum vanum est. Filii igitur hominum usque quo gravi corde, ut quid diligitis vanitatem et queritis mendacium?»
Quid moror? Quotiens adulatorem pre oculis cordis constituo, videor mihi videre Ianum bicipitem. Omnis enim adulator diversarum facierum est. Nunc palponis nomen meretur, nunc detractoris. Molliti sunt sermones eius super oleum, et ipsi sunt iacula. Qui publice adulatur, clandestinus est susurro. Videsne, lector, quonammodo stella que canis dicitur, que fulget ad morbidum pedem Orionis, repentina quadam variatione et notabili nunc niveum prefert colorem aut lacteum, nunc roseum vel igneum? Pena legalis est qua percelluntur diminuti capite, dum eis ignis et aqua inter dicitur. Sed qui melius hac pena plectendi sunt quam qui, ut vulgo dici solet, ignem in una portant manu, aquam in altera? Quid? Naturas rerum perscrutantur isti, et ego nesciebam. Considerant quod eiusdem oris flatu nunc infrigidatur, nunc frigus expellitur. Timeo ne Tiresiam imitentur cum Nerone, qui utriusque sexus conditionem nosse desidederans, flagitium nature incurrit, hostis eius effectus.
Sed utinam audiat lector consilium Salomonis. «Fili mi», inquit, «si te lactaverint peccatores, non adquiescas eis». Mira res! Qui adquiescit adulatori iam illectus, iam effectus est adulator, dum sibi ipsi adulans, sibi ipsi blanditur. Adulatio est illa meretrix, de qua Salomon ait in Proverbiis, «Favus distillans labia meretricis, et nitidius oleo guttur eius. Novissima autem illius amara quasi absinthium, et acuta quasi gladius biceps». Ubi autem habemus nitidius oleo guttur eius, habet alia translatio blandius oleo guttur eius.
Vates autem satiricus vitium istud expresse notificavit, ubi ait:
* Itur ad Atriden, tunc Vicens, accipe, dixit, **
* Privatis maiora focis; genialis agatur **
Iste dies; propera stomachum laxare saginis, **
Et tua servatum consume in secula rhombum. **
Ipse capi voluit. Quid apertius? Et tamen illi **
Surgebant criste. Nihil est quod credere de se **
Non possit, cum laudatur diis equa potestas. *
Capitulum CLXXXI. De detractoribus
Preceptum est in lege, ne surdo maledicatur. Nomine surdi quilibet absens intelligitur. Detractores igitur legem transgrediuntur qui absentium vitam corrodunt dente cynico, et vas sincerum incrustant. Istis competit illud prophete, «Acuerunt linguas suas sicut serpentes, venenum aspidum sub labiis eorum». Sedent in insidiis, singula pervertunt, omnes habent suspectos. Vitia que in ipsis regnant, aliis imponunt. Colloquia etiam honestorum virorum reprehendere presumunt, figmentorum commentatores, in sinistram partem vergunt semper ipsorum sententie. O mira, o erubescibilis vanitas! Que finxisse se norunt, audent in publicum proferre. Poetas se esse gaudent, sed dum nimia abutuntur licentia, legibus metricis non sese coartant. In problematibus Sphyngos enucleandis Edipos se esse spondent. Tam istorum quam adulatorum lingua dolosa est. Sed quid detur tibi, aut quid apponatur tibi, ad linguam dolosam? Audi salubre consilium. Contemnantur tum adulatores quam detractores, ut ipsorum irritetur intentio. Fovet vitium susurronis qui eum audire dignatur. Providus esto, mors enim intrat per fenestras sensuum. Relinquatur hoc vitium iis qui spectaculis theatralibus obnoxii sunt.
Capitulum CLXXXII. De ambitiosos
Quam fuerit letalis ambitus urbi Romane, ingentes docent ruine. Quid Catilinam, quid Marium, quid Syllam, quid Graccos, quos curio venali lingua comitatur, referam? Iste est de quo dicitur, «Emere omnes, hic vendidit urbem». Qui igitur dignitates ambiunt, simulatam pretendunt liberalitatem, singulis arrident, singulis obsequia promittunt, salutationibus et gratiarum actionibus referti. O quam compendiose tangit istos Aristoteles; ambitiosos, inquit, liberales esse oportet. Notum est quonammodo Absolon aspirans et suspirans ad solium patris, mane consurgens, stabat iuxta introitum porte in via, et omnem virum qui habebat negotium ut veniret ad regis iudicium vocabat ad se et dicebat, «De qua civitate es tu?» Qui respondens aiebat, «Ex una tribu Israel; ego sum servus tuus». Respondebatque ei Absolon, «Videntur mihi sermones tui boni et iusti, sed non est qui te audiat constitutus a rege». Dicebatque Absolon, «Quis me constituat iudicem super terram, ut ad me veniant omnes qui habent negotium, et iuste iudicem?» Sed et cum accederet homo ut salutaret eum, extendebat manum suam, et apprehendens osculabatur eum. Faciebatque hoc omni Israel qui veniebat ad iudicium ut audiretur a rege, et sollicitabat corda virorum in Israel. Omnes itaque ambitiosi adulatores sunt, simulatores sunt, cupidi sunt. 
O quam competenter avaritie vota damnat illud antiquorum figmentum, fingentium Midam optasse ut quicquid tangeret fulvum verteretur in aurum.
Ovidius. 
* Annuit optatis; nocituraque munera solvit **
Liber, et indoluit quod non meliora petisset. **
Letus abit, gaudetque dato Berecynthius heros, **
Pollicitique fidem tangendo singula tentat. **
Ilice detraxit virgam, virga aurea facta est. **
Tollit humo saxum, saxum quoque palluit auro. **
Contigit et glebam, contactu gleba potenti **
Massa fit; et astantes Cereris decerpsit aristas, **
Aurea messis erat. Demptum tenet arbore pomum, **
Hesperidas donasse putes. Si postibus altis **
Admovit digitos, postes radiare videntur. **
Unda fluens palmis Danaen eludere posset. **
Vix spes ipse suas animo capit, omnia fingens ** 
Aurea. Gaudenti mensas posuere ministri **
Exstructas dapibus, nec toste frugis egentes. **
Tum vero, sive ille sua cerealia dextra **
Munera contigerat, cerealia dona rigebant; **
Sive dapes avido convellere dente parabat, **
Lamina fulva dapes admoto dente nitebant. **
Attonitus novitate mali, divesque miserque, **
Effugere optat opes, et que modo noverat odit. **
Copia nulla famem relevat, sitis arida guttur **
Urit, et inviso meritus torquetur ab auro. * 
Capitulum CLXXXIII. De aleatoribus
* Alea, labilis es, in te nihil est nisi labes; **
Estque tibi nomen conveniens quod habes. *
Vix autem reperies aliquem qui ludum hunc frequenter exerceat, qui non invigilet clandestine alienarum rerum surreptioni, immo et libidini collum submittet. Cum ludit, desperando sperat, et sperando desperat. Cum minus ei arridet dominatrix ipsius fortuna, superos iurat esse fallaces. In secundis iactibus, Quas Teutonici vocant interdictiones. secundas facit. 
Tesseras colligit rapide, spe pallet, nunc canem eminere, nunc senionem optat. Plumbum etiam nonnunquam per porum subtilem decii infundit, ut beneficio ponderositatis vergat tessera ad nutum suum. Fraudem sepissime protestatur subesse iactui collusoris, cogit eum ad resumendum talos. Sepe minatur, persepe minis verbera adiiciens. Indignanter rapit decios fallacie fortune proditores, quatit acriter duos, tertium in fraudem legis ludi positurus argute. Post multos Mercurii acervos amissos, cum vix tandem aliquot stipes levat, felicem se esse asserit, penulam collo demittit, brachiorum indumenta replicat. Dehinc brachium alterum arcuatum femori stridens dentibus comprimit, altera manu mentum tenens, felicibus eventibus se non esse destitutum intonat. Si collusor vafer protestetur se non ulterius ludo operam impensurum, dat ei miser aleator tesseras in antecessum. Summa pecunie numerate maior solito in iactibus singulis apponitur, crescit nummorum acervus, invocantur superi, speratur utrinque, anceps enim est alea fortune in ludo alee.
* Sic, ne perdiderit, non cessat perdere lusor, **
Et revocat trepidas alea blanda manus. *
Post vestium exuvias, predia perduntur. Sed quid? Si qua miser aleator lucratur, in usus inhonestos prodigit. Equum est enim ut que turpiter adquisita sunt, infeliciter consumantur. Si vero filius familias est lusor noster, ex quo in solis constitutus est et puris et nudis intellectibus Davus efficitur, ad pedes iacet provolutus paternos, ludo pernicioso abrenuntiat. Adhibet fidem dictis pater, pietate victus paterna, vestes nato comparat pretiosas, inconstantie iuvenilis immemor. Ad ludum pristinum festinans recurrit adolescens, fidei interposite neglector. Sed quid? Quis vanitates lusorum scripto comprehenderet?
Capitulum CLXXXIV. De scaccis
Fateor me plus debere Grecis quam Dardaniis. Unde ex quo de ludo Troum inventioni obnoxio paucis egi, de scaccorum ludo, qui se Ulyxis subtilitati debere fertur a nonnullis, scribere non erit molestum. Pedites igitur in una linea disponuntur, reliquis secundum varias dispositiones varia loca sortientibus. Secundum primitivam tamen ludi adinventionem pedites in secunda linea scaccarii ordinabuntur, dignioribus personis in prima linea dispositis. Pedes directo tramite incedit, nisi cum iniurias suas in hoste persequitur. Tunc enim gressum obliquat, cum predo efficitur. Cum vero expleto cursu ultimam tenet lineam regine dignitatem adipiscitur, sed sexus privilegio destitui videtur. Tiresiatur veniens ad Gades suas, novoque fruitur incessu, Ovidius,
* Sequitur puer Iphis euntem, **
Quam solita est maiore gradu. * 
Iphis alter. 
Angulariter incedit postquam sublimatus est qui in directum tendebat quamdiu privata erat persona. Senex Nestoris personam gerens explorator est, qui vulgo alphicus dicitur. Regine geminat cursum, gressum obliquans, tanquam insidiator. Miles, illorum militum qui castra sequuntur representans personam, regine gressum cum incessu peditis unico transitu metitur, partim obliquans cursum, partim directo tramite legens iter. Rochus expeditissimum militem in re militari representans, qui et ab antiquis Ianus biceps dictus est, unde et duobus capitibus munitur, nunquam cursum obliquare dignatur, semper directum iter observans. Rex vero nunc pro nutu dignitatis ipsius gressum obliquat, nunc in directum movetur; cuius hec est privilegiata dignitas, ut capi non queat.
De eo quod rex etiam in ludo scaccorum capi non debeat
Unde et rex Francorum Ludovicus grossus, cum a rege Anglorum Henrico primo confectus esset, fuge sese committens patrocinio, milite quodam strenuo acerrime fugientem persequente, sed et habenas equi apprehendente et proclamante regem esse captum, «Fuge», inquit, «indisciplinate miles et proterve; nec etiam regem scaccorum fas est capi». Et gladium vibrans, ictu fulmineo corpus militis in duas divisit portiones.
Sed ad vanitatem ludi scaccorum redeamus, cui tantam diligentiam adhibent ludentes ac si magnum emolumentum ex victoria essent consecuturi. Quid? Immo victori videtur se laurea dignum esse. Confunditur qui ludum amisit ac si magnum discrimen incurrerit. Instauratur iterato ludus, disponuntur acies altrinsecus, exeunt a locis suis pedites, tanquam primitus cum hostibus congressuri. Totum se intra se colligit uterque ludentium, vires ingenii sui uterque ex successu ludi metitur. Et dum ingenii acumen existimatur feliciter exercitari, fatigatum nimis hebetatur. Emergunt repentine indignationes, et furorem animi indignantis inclusum prodit nunc pallor oris liventis, nunc igneus rubor vultum accendens. Sepe in medium convitia proferuntur, et ludus non in serium negotium nobilitatur, sed in rixam degenerat. O quot millia animarum Orco transmissa sunt occasione illius ludi quo Reginaldus filius Eymundi in calculis ludens militem generosum cum illo ludentem in palatio Karoli magni cum uno scaccorum interemit.
Capitulum CLXXXV. De hypocritis
Hypocrita omnis adulator est, duplex est, cupidus est, proditor est, superstitiosus est. Non est ambidexter cum Aoth, sed ambisinister est. Eius dextera repleri desiderat muneribus, sed eius dextera sinistra est. Interponit hic partes suas fallacia secundum quid et simpliciter. Ieiuniorum, vigilarum, genuflexionum, obsecrationum, supplicationum, immo et totius sudoris sui finem constituit popularem favorem, ut sic apicem dignitatis alicuius ascendere queat. Totus venalis est, seipsum veno exponit. Cum se ipsum vendit, crimen plagii non incurrit, quia non liberum sed servum vendit. Servus enim est quem in captivitatem et in regionem dissimilitudinis vitia abduxerunt. O exilis questus, o contractus infelix, dum quis animam suam, pro qua Christus pati dignatus est, vendit ob pretium aure popularis. O merx venalis, homo miser, maioris es quam credas. Quid? Immo magni esses, si dignitatem tuam attenderes. O dedecus! Exigui muneris porrectione gratiam hypocrite consequeris, sed gratiam vix diurnam, si tamen recte dixerim gratiam. Cum superstitioni sue vacat, orat latitans, videri tamen ab hominibus, sed et ab omnibus, desiderans. Gestus habet compositos, sed Dominus non irridetur. Prolixius orat ceteris, suspiria ducit ab imo pectore, sed ut audiatur a circumstantibus. Cum stat, statuam esse credas. Quo tendant locutiones ipsius, etiam cum in secreto convenitur, vix advertes. Alius tamen est in publico, alius in secreto. Numquid exaudit illud apostoli, «Si adhuc hominibus placerem, Christi servus non essem?»
Quid moror? Sepulcra dealbata sunt hypocrite intus immunditiis plena, exterius nitentia. Cum loquuntur manus ad sidera levant, ut mendaciis ipsorum detur fides. Isti
«Et Curios simulant et Bacchanalia vivunt».
Verna aura inconstantiores sunt, ob causam exilem rident, sed facile risus in lacrimas mutant. Quid? Immo simul rident et lacrimantur, histrionibus victum gesticulationum variatione querentibus consimiles. Aeri, ut reor, se conformare student, qui insimul et stillis pluvie irroratur et radiis solaribus illustratur. Pro dolor! Testimonium conscientie repudiant, sed testimonio angelorum destituendi. Gratiam hominum sibi conciliant, ut hostes Dei efficiantur. Vertumnus deus est veris, qui in varias figuras se transfigurare dicitur, tam propter verne aure inconstantia, quam propter varios veris affectus. Vertumnum imitantur, dum in varias se transformant figuras. 
Novos ritus immo superstitiones excogitant, ut religionis gloriam assecuti videantur.
Capitulum CLXXXVI. De inconstantibus
Primum argumentum mentis bene composite est posse consistere et secum morari. Quidam autem mentis inconstantiam certis indiciis exterioribus detegunt, ut cum momentanea vix utantur sessione, statim prosiliant, vagis et nimis licentiosis discursibus utentes. Planete terrestres sunt isti, sed, pro dolor! non lucent in terra sacrosancte ecclesie. In nullo constantes sunt nisi in ipsa inconstantia. Operibus novis se gloriantur insistere, infelices operum summe, quia ponere totum nesciunt.
* Conveniet nulli qui secum dissidet ipse. *
Quid sentis de illo qui destruit, edificat, mutat quadrata rotundis? Opus ex quo inchoatum est statim displicet. Novum assumitur, sed et ipsum eadem facilitate negligitur. Quid quod quidam aliquod opus utilitati reipublice profuturum aggrediuntur, sed ingeniosi, et in questui inhiantes, operas suas suspendunt, ut subsidio novo egere videantur? Alii operibus insistunt, ut sub pretextu impensarum petitiones egentium excludant. O quam civiliter tales arguit Martialis, dicens,
* Gellius edificat semper, modo limina ponit, **
Nunc foribus claves aptat, emitque seras. **
Nunc has, nunc illas, aptat reficitque fenestras, **
Dum tantum edificet, quidlibet ille facit. **
Oranti nummos ut dicere posset amico **
Unum illud verbum Gellius, edifico. *
Scholares etiam nonnulli, auditis regulis iuris, ad aphorismos Hypocratis, statim se transferunt, deinde indulgent studio liberalium. Sed dum singula degustant, famelici relinquuntur. In mechanicis idem reperies. Pistor enim rudis ad specificandum cerealia dona transit, et a professione litteratoria transitur ad institoriam. Sed audi philosophum. Quam quis novit artem, in hac sese exerceat. Sed quid? Claustrales etiam nonnulli cenobia mutant, adeo ut quidam a cellis ad monasteria, alii a monasteriis ad cellas, transeant. Sed in vocatione qua quis vocatus est maneat. Non convalescit planta que sepius transfertur. Terre stabilitatem attendere quis debet, non arundinis vento agitate, vento omni cedentis, mutabilitatem. De sancta quidem ecclesia dicit propheta, «Qui fundasti terram super stabilitatem suam, non inclinabitur in seculum seculi».
Capitulum CLXXXVII. De sollicitudine divitum et incerto divitiarum
Divitie in evangelica veritate spinis comparantur, propter sollicitudines pungentes quos ex se generant. Unde et non sine causa fertur Atlas thesaurum suum custodie draconis deputasse, per quem sollicitudo pervigil et insomnis designatur. Dives noctes agit insomnes quem
* Cura vigil macerat sollicitatque timor. *
Non possidet divitias, sed possidetur a divitiis, non solum divitiarum possessor, sed et servus. Nummicola est, non Christicola. Idolatra est, dum formam nummi colit, transgressor illius precepti,
* Dilige denarium, sed parce dilige formam. *
Sed quid? Que tanto tanto sunt parta labore, que tanta sollicitudine servata sunt, in ictu oculi amittuntur. Ecce,
* Impiger extremos currit mercator ad Indos, **
Per mare pauperiem fugiens, per saxa, per ignes. *
Esto, propitius est ei Neptunus, transit mare, portum tenet; et, ecce, aut navem, aut domum, cum mercibus, consumit Vulcanus. Nonnunquam vespiliones divitias illas occupant, legum contemptores. Utrum proprietarii sint non curant, dummodo aut vi aut quocunque modo possessores efficiantur. Frustra porrigeretur eis libellus conventionalis; citati non comparerent in iudicio. Gladii sunt patroni ipsorum, ipsi iudices sui sunt. Sententiam dant ad nutum suum, sed neque secundum conscientiam suam neque secundum allegata iudicant. 
Quid? Agamus mitius cum divitibus. Possideant si placet divitias suas quiete, sed et multiplicent. Sed ecce mors in ianuis est, edicto citatur dives peremptorio. Comparet reus in iudicio, sedente pro tribunali illo illo iudice cui flectunt genua celestia, terrestria, et inferna. Accusatur, producuntur in ipsum testes, non dabuntur indutie, quis ei patrocinabitur? Feretur sententia, nec erit locus remedio appellationis. Non erit iniqua sententia, quia iudex iustitia est, misericordia est, sapientia est, equitas est. Mandabitur executioni sententia, tum quia velociter currit sermo iudicis nostri, tum quia omnipotens est. O cruciatus in perpetuum cruciatibus continuandi! o vermes lese conscientie in eternum cor corrosuri! o dolor! o miseria! Quid quod damnandi non magis dolebunt de cruciatibus eternis, quam quod tam dulci consortio, consortio videlicet supernorum civium, semper carituri erunt? Quid proderunt tunc quondam possesse et multiplicate divitie, et tanta diligentia conservate? Ubi tunc erunt? Sed nec erunt. Ignis enim ille iudicium precessurus non solum divitias consumet, sed et vias subterraneas, quas avaritia humana aut labor curiosus sibi fecit, sequetur ignis ultoris edacitas.
Quid igitur vanius quam amorem divitiarum preferre amori Creatoris, qui illas tibi, sed et vitam et multas nature dotes, munifice contulit? Quid? Sed et pro te crucifigi voluit, ut sanguine tam pretioso te mundaret. Confer igitur hilariter Christi pauperibus divitias, quia
* Quas dederis solas semper habebis opes. *
Fidelis esto dispensator, quia tantum depositarius es. Domini enim est terra et plenitudo eius. Immo si dominus verus te opum tuarum fecit dominum, tanto amplius a te diligendus esset. Distinguendum tamen est inter dominium et dominium Aurum forte diligis, quia situ non ducit rubiginem, sed certe animo spiritualem rubiginem nimius amor auri adducit. Si aurum cupis possidere, quia pre ceteris metallis sese conservat in esse, cur divitias terre viventium veras et eternas et sufficientes non desideras? Profecto aurum terre illius optimum est. «Fulgor», inquies, «auri fulvi rutilans mihi placet». Sed infinito maior et commendabilior erit claritas corporis glorificati. Quid vanitatem prefers veritati? Commendabilis est metalli nobilis splendor. Esto. Splendor ille in auro est, non in te est. Auri, inquis, gloria non minuitur propter loci indignitatem in quo reconditur, sed nonne cadaver tuum etiam aureo sarcophago reconditum in cinerem commutabitur? Sed esto quod myrrha et aloe et balsamo inungaris, nonne in districto examine stabis rationem pro te redditurus?
Capitulum CLXXXVIII. De iis qui muneribus inhiant
Suspecta erunt munera viro prudenter consideranti qui legantur fuisse munerum acceptores in Sacra Scriptura. Quinam? inquies. Esau, et Balaam hariolus, et Giezi servus Helisei. In his tribus prefigurati sunt potentes, et philosophi, et ministri prelatorum sive viri religiosi. Sed Esau excusari potest, cui nescienti a fratre missa sunt munera. Cum tamen ei multa missa sint, nullum remisisse legitur et fratri, a remotis partibus venienti, cum tamen ipse potius muneribus donandus esset. Balaam a Balaac munera accepit, sed compulsus. Philosophi enim non accipiunt munera, nisi compulsi. Consilium tamen dedit Balaam Balaac, vergens in perniciem et exitium filiorum Israel, sed postea manus ipsorum non evasit. Giezi vero, et sui et domini sui proditor, sed et exactor protervus, mendacio munera obtinuit, unde et lepra percussus est. Incurrunt autem lepram spiritualem imitatores eius, nec excusatione digni sunt claustrales muneribus inhiantes. Beatus qui excutit manus suas ab omni munere. Est enim munus a lingua, ab obsequio, a manu.
Quam detestabile autem sit vitium istud docent antiqui patres qui munera nec respicere volebant. Sed audiamus Samuelem loquentem ad populum: «Loquimini de me coram Domino et coram Christo eius, utrum bovem cuiusquam tulerim an asinum, si quempiam calumniatus sum, si oppressi aliquem, si de manu cuiusquam munus accepi, et contemnam illud hodie restituamque vobis». Et dixerunt, «Non es calumniatus nos, neque oppressisti, neque tulisti de manu alicuius quippiam. Quis mihi dabit diebus istis alterum Samuelem?» Sed et lex Iustiniana illos advocatos arcet a postulando, qui sub nomine honorariorum ex ipsis negotiis que tuenda susceperunt emolumentum certe partis cum gravi damno litigatoris et depredatione poscentes fuerint inventi. Et alibi «Si lucro pecuniaque capiantur advocati, veluti abiecti atque degeneres, inter vilissimos numerabuntur». Si autem in advocatis detestatione dignum est vitium istud, filiis Ade nimis familiare, quam horribile est in iudice! Advocatus linguam habet venalem, iudex iustitiam vendit. Et dum utraque partium iudicis animum in sui favorem et gratiam flectere muneribus contendit, iudex vergit cum pondere, et lancem que celo vicinior est repudiat mens, in abyssum miserie tendens. Etiam gentilis poeta arguit avaritiam tam in advocato quam in iudice, dicens (Ovidius)
* Turpe reos empta miseros defendere lingua; **
Quod faciat magnas turpe tribunal opes. *
Nec excidat a memoria tua quod legitur in Deuteronomio, «Iudices et magistros constitues in omnibus portis tuis quas Dominus Deus dederit tibi per singulas tribus tuas, ut iudicent populum iusto iudicio, nec in alteram partem declinent. Non accipies personam nec munera, quia munera excecant oculos sapientium et mutant verba iustorum. Iuste quod iustum est prosequeris, ut vivas et possideas terram quam Dominus Deus dederit tibi.»
Optat avarus se fieri Briareum, ut prodigiosa manuum numerositate multitudini munerum porrectorum simul sufficere possit. Cum interierit, non sumet omnia. Hoc est, omnia non sumet, id est, nulla secum sumet. Vel sarchasmos est, sub hoc sensu: Non sumet omnia, qui in presenti omnia sumere desiderat. Non descendet cum ipso gloria eius. Quid? Immo esto, deferat secum in nobile mausoleum murenulas ab auribus perforatis dependentes, ambiant torques aurei lacertos, brachia perinchelides. Numquid vermes cadaveri vel unius diei inducias dabunt, aut gloria auri mitiores effecti, aut pristina divitis iam fetentis potentia perterriti? De avaro in Ecclesiastico sic legitur: «Avaro nihil est scelestius. Quid superbit terra et cinis? Nihil est iniquius quam amare pecuniam. Hic et animam suam venalem habet, quoniam in vita sua proiecit intima sua. Omnis potentatus brevis vita. Cum morietur homo, hereditabit vermes et serpentes».
Optimum exemplum contra gule vitium
Libet hic edificationis gratia rem gestam scripto commendare. Prefuit igitur iure hereditario Ponti-Ysare comes illustris, armis strenuus, et avito sanguine generosus; sed pro dolor! virum tot gratie titulis preditum sibi subiugavit vitium gule, pestis tam anime salutis quam corporis sanitati nociva. Solvit tandem generale nature tributum, et cum apparatibus tam pomposis quam superfluis corpus terre commendatum est. Successit ei filius eius adolescens, nobilitate animi nobilitatem generis transcendens, pauperum dulce solatium, orphanorum pater, viduarum tutum refugium. Sepulcrum paternum sepius, arbitro omni remoto, visitare consuevit, in piis lacrimis et multa devotione filium se exhibens. Crebris etiam eleemosynis et opulentis pauperum levavit inopiam, supplicans eis ut pro patris anima intercederent ad Dominum. Quadam die nobile nobilibus invitatis parari iussit convivium, sed antequam solverent ieiunia duxit invitatos ad patris sepulcrum. Iniungit ministris comes ut lapidem superpositum amoveant. Paretur iussis, et ecce cernunt omnes astantes bufonem teterrimun et horribilem collo potentis ibidem sepulti pedibus protervis inherentem. Quo viso, oborto lacrimarum imbre, exclamavit filius, «O pater, pater, sollemnes epule per meatus colli istius transire solebant in stomachum, sed en qualis est crapule inhoneste remuneratio». Collocato postea lapide in loco suo, discumbunt invitati, comes autem conceptum interius dolorem ob reverentiam mense et invitatorum gratiam dissimulavit. Summo diei sequentis diluculo amicos fideles convocat, exponens eis animi secretum. Regem Francorum heredem suum constituit, et urbem Hierosolimitanam adiens, pauperibus Christi humiliter et affectuose servivit toto tempore vite sue.
Queramus igitur divitias que beatum faciunt. Sed vanitatibus dediti vana querunt. Crassus aurum sitiens, aurum bibit, sed nec aureus potus sitim auri sedavit. Quid? Sed nec ipsa mors vitium abstulit, etsi enim vitam temporalem perimat, animam tamen perimere non potest. Vitium quidem mors est anime, sed tamen viventis, sed male et infeliciter viventis. Mors spiritualis vitam subtrahit spiritualem, sed non naturalem. O amor divitiarum perniciosus! Potentes cessuri in fata avaritie servi esse non erubuerunt, etiam post fata. Thesauros terre commiserunt, et Dis, Pluto, qui et terra quasi pluviicto. Diti divitias legaverunt. 
O nobilis legatarius, sed legatum codicillis non est exceptum. Avaritie estuantis comes est individua tabescens invidia; invident enim avari divitias posteris. Sed quid? Heredem habebunt, sed incertum, quem sors dabit, non creabit natura. Invenientur gaze in terre penetralibus recondite, et Ops opes fortune ministrabit. Ridente fortuna indignabitur avaritia se prodigum habere heredem. Sed revertentur iterum divitie ad ditionem Ditis, sed Proserpine non cedent in donationem propter nuptias.
Capitulum CLXXXIX. De invidis
Quam detestabilis pestis sit invidia vix manu notarii aut stili officio potest excipi. Filia est superbie, et radice toxicata ramus in venenum pullulat. Primum invidie subiectum fuit hostis antiquus, et monstrum monstro inseparabiliter adheret. Postea primogenitum protoplasti hec pestis invasit, sed et ipsum ad sanguinis fraterni effusionem sceleratissimam perduxit. Quidni? Possessionis comes est invidia. Cain nempe possessio interpretatur. Invidit Esau Iacob, sed pilosus, sed et terrenus. Edom namque terrenus interpretatur. Sed et semper terrenarum rerum amator persequitur fratrem, invidet Iacob, invidet viro spirituali, qui contra vitia viriliter luctatur. Vicit Iacob angelum, sed fratrem demulcere non potuit. O quot sunt et hodie Cain, quot sunt et Esau! Inviderunt et Ioseph, adolescenti generoso, fratres in hoc degeneres, sed et voluntate perniciosa fratricide sunt effecti. Solus Ruben nitebatur eum liberare de manibus ipsorum. Per Ruben, primogenitum inter filios Iacob, designatur timor, qui inter dona septiformis gratie primum tenet locum. Qui autem Deum timet, nititur fratrem de manibus invidorum liberare. Mittitur Ioseph in cisternam veterem, sed a fratribus. Innocens quippe ab emulis fratribus in infamie cisternam mittitur, sed etiam quantum in ipsis est Ismaelitis venditur, per quos hostes invisibiles figurantur. Ioseph tamen sublimatus fratribus beneficiorum multiplex confert solatium. Si enim precipimur non esse memores iniurie civium nostrorum, quanto magis et fratrum.
Inviderunt Egyptii successibus filiorum Israel; et adhuc filii tenebrarum invident filiis lucis. Egyptus quidem tenebre interpretatur.
Sed et Moysi et Aaron inviderunt, Dathan et Abiron; sed quos terrena cupiditas infecit ultrix terra deglutivit. Chore vero et congregationem stantem cum eo ignis egressus a Domino consumpsit. Estuantes igne avaritie igne materiali consumpti sunt.
Quid quod Saul successibus generi sui invidit?
De invidia autem Ioab erga Abner, principem militie Saulis, et Amasan notum est. Aman etiam, invidia tabescens in Mardocheum, penas exsolvit debitas.
Sed ad ethnicorum historias transeamus. Romulus, iam sepedicte pestis furiis agitatus, Martis se prolem esse degenerem probavit, dum muros urbis sanguine fraterno infausta dedicatione polluit. Tarquinius Superbus, febribus invidie anhelans, solos viros honestos persequi studuit. Stimulis livoris mutui agitati, sese inexorabili odio persecuti sunt Marius et Sylla. Quantum exitium orbi contulerit invidia Magni in socerum, nobile opus eximii vatis quem Corduba genuit declarat. Nero, nature flagitium infelix, doctorem suum, virum clarissimum Senecam, invidia ductus peremit.
Invitus autem scripto commendarem quod Aristoteles peste tam lethali laboraverit, nisi proposuissem monstrum tam perniciosum sugillare. Viam igitur universe carnis ingressurus dictus philosophus, subtilissima scripta sua iussit in sepulcro suo secum recondi, ne utilitati posteritatis sue deservirent. Sed et nescio qua vi nature aut artis potentia, ne dicam magice artis prodigio, locum sepulcro suo vicinum circumquaque sibi adeo appropriavit, ut illum nemo etiam diebus istis intrare possit. Sed ad quid scripta illa, que usibus aliorum invidit, composuit? Ferunt nonnulli Antichristi versutiis locum dictum cessurum, et scripta ibidem reposita ipsum putant inspecturum. Afferent namque, ut aiunt, nuntii ipsius secreta Aristotelis conspectui illius qui idolum et abominationis et desolationis erit. Sed incertis fidem adhibere quis audeat? Certum est autem quod dictus philosophus sic rescripserit victori Pelleo Indos subiuganti et impatienter ferenti quod ipse Dialecticam elaborasset, «Ita edidi, ac si non edidissem». O ostentatio! o inanis gloria! que ipsum Dialecticam edere compulit. Sed o invidia! dum anxietate decise brevitatis fere singula perstrinxit, adeo ut vel modicum ipsius opus totum sibi vendicet lectorem.
Discipulus eius Macedo, nimis expresse preceptorem suum volens imitari, cum orbem sibi subhastaret, vitio iam sepedicto colla submisit. Pro dolor! orbis triumphator a vitio tam turpi triumphari sustinuit; et qui gloriabatur reges vincere servire pesti tam fede non erubuit. O dedecus! Iam gloriosus princeps vitii tam detestabilis servile fuit mancipium. Et qui tot servos manumisit, qui tot liberos gloria ingenuitatis donavit, seipsum misere servituti subiecit. Probare igitur audens mors argumento irrefragabili illum esse hominem, quem populus deum esse proclamare sed et asserere publice presumpsit, rebus humanis Grecorum gloriam Alexandrum exemit. Qui imperiosam fatorum nuntiam iam accedere presentiens, duodecim constituit sui successores, unico heredi tantam invidens gloriam. Maluit plures relinquere successores quam parem sibi substituere aliquem.
Quid moror? Infelices Iudei sapientie patris invidentes, stulti effecti sunt, et quia solem verum videre non sustinuerunt, excecari meruerunt. Extra civitatem suam libertatem eiecerunt, unde et postea servi effecti sunt. Nonne igitur Christi ministros ex invidia persequentes generatio sunt prava et perversa? Nonne qui servis Christi invident, Iudeorum successores sunt?
Sed de peste ipsa loqui non inutile erit. Regnat hec pestis in palatiis principum, sed et tuguria pauperum, iam iam nimis sibi familiaria et nota, ingreditur. Etsi enim summa petat livor, novit tamen et humi serpere. Pro dolor! septa claustrorum intrat fidenter, rixarum et discordie educatrix nimis sedula. Sub veste lugubri latitat monstrum lugubre, et certis indiciis se prodit. Pectus ignobile, quod tam vilis prodigii vile domicilium est, indignationes conceptas ad os transmittit, quod mentem exprimit. Sermo asper et impetuosus nuntius est pestis interius regnantis. Licet autem aliquando sermonem palliet pallens invidia, vix tamen diu sese continere potest superbie filia. Faciem liventem pallida tabe inficit, oculos, ne videant aliorum successus, perstringit, labra morsu crebro terit. Quid quod vultus exterior animi tormenta languentis in egro corpore enarrat? Tristitiam corde conceptam facies exsanguis protestatur, et attestatur facies faciei exterior interiori.
Quam exquisite autem invidie statum Naso in sua Morphosi describat, patebit intelligenti lectori. Refert enim quod Pallas Invidie domum adiit, ubi dicitur:
* Protinus Invidie nigro squalentia tabo **
Tecta petit. Domus est imis in vallibus antri **
Abdita, sole carens, non ulli pervia vento; Quia caret refrigerio mens invida.  **
Tristis et ignavi plenissima frigoris, et que **
Id est luce. Igne vacet semper, caligine semper abundet. *
* Huc ubi pervenit bello metuenda virago, **
Astitit ante domum, neque enim Sapientia enim non intrat pectus quod inhabitat invidia.  succedere tectis *
* Fas habet, et postes extrema cuspide pulsat. **
Concusse patuere fores, videt intus edentem **
Vipereas carnes, vitiorum alimenta suorum, **
Invidiam, visaque oculos avertit. At illa **
Surgit humo pigre, semesarumque reliquit **
Corpora serpentum, passuque incedit inerti. **
Utque deam vidit formaque armisque decoram, **
Ingemuit, vultumque dee ad suspiria duxit. **
Pallor in ore sedet, macies in corpore toto. **
Nusquam recta acies, livent rubigine dentes, **
Pectora felle virent, lingua est suffusa veneno. **
Risus abest, nisi quem visi fecere dolores; **
Nec fruitur somno, vigilantibus excita curis. **
Sed videt ingratos, intabescitque videndo **
Successus hominum, carpitque et carpitur una, **
Suppliciumque sui est. Quamvis tamen oderit illam, **
Talibus affata est breviter Tritonia dictis. **
‘Infice tabe tua natarum Cecropis unam, **
Sic opus est, Aglauros ea est.’ Non plura locuta, **
Fugit, et impressa tellurem repulit hasta. **
Tua deam obliquo fugientem lumine cernens **
Murmura parva dedit, successorumque Minerve **
Indoluit, baculumque capit, quem spinea totum **
Vincula cingebant, adopertaque nubibus atris, **
Quocumque ingreditur florentia proterit arva, **
Exuritque herbas, et summa cacumina carpit; **
Afflatuque suo populosque urbesque domosque **
Polluit, et tandem Tritonida conspicit Scilicet Athenas. arcem, *
* Ingeniis, opibus, et festa pace nitentem; **
Vixque tenet lacrimas, quia nil lacrimabile cernit. **
Sed postquam thalamos intravit Cecrope nate, **
Iussa facit, pectusque manu ferrugine tincta **
Tangit, et Id est curvis vel acutis. hamatis precordia sentibus implet, *
* Inspiratque nocens virus, piceumque per ossa **
Dissipat, et medio spargit pulmone venenum. *
Aliquot demum intersertis, mutari refert poeta puellam dictam in lapidem, et inquit:
* Nec lapis albus erat, sua mens infecerat illum. *
Mens namque invida obstinata efficitur, si in ea regnet perseveranter invidia. Per lapidem siquidem obstinatio intelligitur.
Occurrit et illud Thebaidos memorie mee, quod legitur in principio secundi libri, ubi refertur Laium cum Mercurio Tartara linquentem superas auras adire:
* Tunc steriles luci, possessaque manibus arva, **
Et ferrugineum nemus adstupet, ipsaque tellus **
Miratur patuisse retro, nec livida tabes **
Invidie, functis quanquam et iam lumine cassis **
Defuit. Unus ibi ante alios, cui leva voluntas **
Semper, et ad superos, hinc et gravis exitus evi, **
Insultare malis, rebusque egrescere letis, **
‘Vade,’ ait, ‘o felix quoscunque vocaris in usus. **
Heu! dulces visure polos, solemque relictum, **
Et virides terras, et puros fontibus amnes, **
Tristior has iterum tamen intrature tenebras.’ *
Quod etiam bellum Troianum et Pergamorum eversio ex invidie insidiis processerint, patet instructo in poetarum figmentis, sub quibus moralis intelligentia latet. Invidia enim inter tres deas, Iunonem, Palladem, et Venerem, aureum pomum proiecit, in quo scriptum erat ut forma prestantior aurum possideret. In arbitrium Paridis consensu dearum compromittitur, sed is aurum adiudicat Cypridi, que arbitrium remunerare volens Lacenam ei promisit. Rapitur, bellum a Grecis indicitur Troianis, Ilium subvertitur. Paris quidem hominis illecebris vite remissioris dediti typum gerit, qui sapientiam et dignitatem abiiciens, figuratas per Pallada et Iunonem, voluptati colla submittit.
Sed que maior invidia illa quam inanis gloria in cordibus potentum generat, dum etiam incinerati aliis sepultura egentibus locum invident occupatum? Que maior vanitas? Prescriptione longevi temporis utitur cinis, et ne perturbari queat possessio cui cinis incubat, mausoleo aut pyramide locus occupatus munitus est. Sed felix pauperum conditio, qui etiam defuncti et sepulti glebas suas sepultura egentibus impertiunt, immo etiam, si res desiderat, cedunt. Hospitem in domicilio suo iuxta se colligunt, et nihil communius esse terra debere ossa ipsorum docent. O dedecus! livor divitum non quiescit post fata. Polynici similes esse videntur etiam divites iam in cinerem redacti, qui Tydea ab ingressu vestibuli communis arcere voluit. Ut quid lapide superposito insculpto artificiose tegitur cinis? Nonne et cinis terra est? Cadaver sepulturam desiderans terra contentum est. Ipsum monumentum corpus admittere paratum est. Quid obstat quo minus recipiatur? Iussio potentis adhuc viventis, iussio, inquam, aut vera aut interpretativa. Voluit enim miser vivens ut lapidis superpositio locum sibi appropriaret in perpetuum. Sunt tamen et talia non solum quales quales vivorum consolationes, sed etiam vivos invitant ad intercedendum pro iis qui obdormierunt iam in Domino. Si enim homines tacent, lapides clamabunt. Sed invidiam et inanem gloriam potentum damno, qui etiam post fata lites in pauperes sed et mortuos fovere velle videntur. Mira res! Anime ipsorum cruciatibus dedite sunt, et pulvis eorum contra cadaver sepultura egens causam fovebit iniustam Allegant pro cadavere necessitas, ius nature, equitas, honestas reipublice, nec sic fundant intentionem, ut petant cinerem a loco occupato eiici, sed corpus postulant admitti, cum loci capacitas utrique sufficiat. Nec intendunt petitorium, sed quodammodo possessorium; aut, ut castigatius loquar, non utuntur officio advocatorum, sed supplicatione. Ius enim nature, quod desiderare videtur omnia esse communia, simplicitate sua contentum est, nec ambiguis causarum fatis sede immiscet. Reservatur iuri positivo quod suum est, ita ut equitas stricto iuri preferatur. Profecto, si cinis qui se possessorem gerit, obiiciat, quia facilis est iactura sepulcri, et quod celo tegitur qui non habet urnam, nonne idem ei obiici poterit? Immo etiam minus eget sepulcro pulvis quam corpus exanime.
Sed, tempus est ut invidiam ventis et aure committamus, qua, ut dicit poeta,
* Siculi non invenere tyranni **
Maius tormentum. *
Capitulum CXC. De arrogantibus
Arrogantia superbie species est. Est autem arrogans qui neminem pre se hominem ducit; et, ut docet Aristoteles, omnis arrogans odiosus est. Nec sedem elegit sibi pestis ista in unico corporis membro, sed fere totum corpus sibi vendicat in usus suos, immo in ostentationes suas pomposas. Arcus superciliorum nunc obliquat, nunc elevat, nunc deprimit, secundum varios elationis animi motus. In oculis precipue regnat, quorum Hirquus est angulus oculi. Unde Virgilius, in Bucolicis,
* Transversa tuentibus hirquis. * hirquis nunc oblique intuetur aliquem arrogans, nunc torvo sidere et elevatis palpebris alium despicit. 
Faciem nunc inflammat ignis, indignationis familiaris sibi nuntius, nunc rubore destituit pallor in ore sedens. Nunc manus complodit, nunc extendit. Nonnunquam suram sure superponit, digitis loquens, ore in rictus ampliato. Thrasonem representaret, nisi quia thrasone thrasonior est. Altero humero seipsum precedere videtur, altero sequi. Dum enim dexter humerus precessivus est, sinister retrogradus est. Laborat cervix vergens in gyrum, et sacerdotem Cybeles preferre videtur. Quandoque ceptum iter maturat arrogans, sed maturatio in impetum precipitem degenerat, impetui fervoris animi attestantem. Nunc castigatum gressum componit, nunc incessu pugilem, nunc pavonem mentitur. Arrogantes igitur incedentes per lineam directam, verticem, id est summitatem capilli, perambulant. Incedunt enim gressu tam festivo, ac si super superficiem capilli incedant in ostentationibus suis. Verumtamen Deus confringet capita inimicorum suorum, verticem capilli perambulantium in delictis suis. Consonum est proposito nostro et illud Isaie, «Pro eo quod elevate sunt filie Sion, et ambulaverunt extento collo, et nutibus oculorum ibant, et plaudebant, ambulabant et in pedibus suis, composito gradu incedebant, decalvabit Dominus verticem filiarum Sion, et Dominus crinem earum nudabit. In die illa auferet Dominus ornatum calciamentorum, et lunulas, et torques, et monilia, et armillas, et mitras, et discriminalia, et perinchelidas, et murenulas, et olfactoriola, et inaures, et annulos, et gemmas in fronte pendentes, et mutatoria, et pallia, et linteamina, et acus, et specula, et sindones, et vittas, et theristra; et erit pro suavi odore fetor, et pro zona funiculus, et pro crispanti crine calvitium, et pro fascia pectorali cilicium».
Cum loquitur, nunc Thaidem imitari quadam mollitie fracte vocis et ficte pronuntiationis et compositis blesi sermonis lenociniis utendo, nunc Capaneum ore intonantem et capulo manum admoventem representare videtur. Cygnum laudat auctorem generis sui Pomponius noster, et ad olorem Ledeum ascendendo per seriem avorum recurrit. Minis intonat, et tanto horrore perstrepit, ut vocem eius quandoque putas esse horridam vocem preconis. Naas Ammonites superbum immo arrogantem designat, qui ad viros Iabes ait, «In hoc feriam vobiscum fedus, ut eruam omnium vestrum oculos dextros, ponamque vos opprobrium in universo Israel». Absolon etiam superbum prefigurans, titulum sibi erexit in valle regis in monumentum sui nominis. In quem autem exitum vergat fastus elationis docet liber Danielis, ubi sic legitur, «Nonne hec est Babylon magna, quam ego edificavi in domum regni, in robore fortitudinis mee et in gloria decoris mei?» Cum adhuc sermo esset in ore regis, vox de celo ruit, «Tibi dicitur, Nabugodonosor rex, regnum transiit a te, et ab hominibus te eiicient, et cum bestiis atque feris erit habitatio tua; fenum quasi bos comedes, et septem tempora mutabuntur super te, donec scias quod dominetur Excelsus in regno hominum, et cuicunque voluerit det illud. Eadem hora sermo completus est super Nabugodonosor, et ex hominibus abiectus est, et fenum ut bos comedit, et rore celi corpus eius infectum est, donec capilli eius in similitudinem aquilarum crescerent, et ungues eius quasi avium.»
De superbis
In Ecclesiastico autem reperies capitulum de superbia, in quo sic legitur: «Initium superbie hominis apostatare a Deo, quoniam ab eo qui fecit illum recessit cor eius, quoniam initium peccati omnis est superbia. Qui tenuerit illam, adimplebitur maledictis. Radices gentium superbarum arefecit Deus, et plantavit humiles ex ipsis gentibus. Perdidit Deus memoriam superborum, et reliquit memoriam humilium sensu».
De erecta Ismaelis cervice memini me superius disseruisse; sed et Hildebertum audi dicentem:
* Cum bene pugnaris, cum cuncta subacta putaris, **
Que magis infestat, vincenda superbia restat. *
O homo, oculos sublimes, qui sunt precipua superbie sedes, primo corrumpet putredo, et prius ceteris membris in pulverem redigentur. Monstrum igitur superbie precipue suggillat assidua mortis meditatio, vel saltem frequens.
Capitulum CXCI. De iracundis
* Ira brevis furor est; animum rege, qui, nisi paret, **
Imperat; hunc frenis, hunc tu compesce catenis. *
Si enim ira in odium degenerat, et festuca in trabem crescit, tunc mors anime adest spiritualis. Principiis igitur obsta, ita in libidinis titillatione et in ire inflammatione,
* Sero medicina paratur, **
Cum mala per longas convaluere moras. *
Cum igitur febris iracundie mentem accendit, vide ut ephemera sit, ita tamen ut totum diem sibi non vendicet. «Sol enim», inquit apostolus, «non occidat super iracundiam vestram». Medici, quorum doctrina et vera est et salubris et utilitati rei publice plurimum deserviens, docent quartanam febrem pestem esse magis nocivam corpori quam tertianam; sed in febribus iracundie quartanam prepono tertiane. He febres Februus est Pluto, a quo Februarius, quia ille mensis Diti dicatus erat. februum decent. 
Similis sit ira igni, cuius pabulum et fomes seu materia est avene culmus aut farrago. Ignis enim huiuscemodi de facili extinguitur, nec fumum ex se generat. Fumus procreatus ex igne iracundie valde nocivus est oculis anime, scilicet intellectui et rationi. Fumus iste indignatio animi est, in fratris contumeliam parans insidias. Est et alter fumus quem ira ex se creat, scandalum videlicet cum infamia. Iste ascendit, et non extenuatur. Sed precipue diligens opera est adhibenda, cum incendium ire domum interiorem inflammat, ne convitia proferantur, languoris impatientie argumenta. Quippe,
* Et semel emissum volat irrevocabile verbum. *
Legitur in Numeris, «Quia vas quod habuerit cooperculum nec ligaturam desuper immundum erit». Vas istud animus est humanus qui cooperculum non habet discretionis aut patientie, cum turpia concipit, et illa in medium proferre cupit. Ligatura vero superius orificium destituitur, cum labia hostio circumstantie non muniuntur. O dedecus! cum vir habitu religionis decoratus plenus est rimarum tanquam vas fictile. Nonne vas abiiciendum est quod liquorem sibi commissum statim effundit? Cum maiore contendere presumptuosum, cum pari dubium, cum inferiori turpe. Ut quid intumescit ranunculus bovis pede lesus? Nec si se ruperit, par erit.
De stultiloquio
Petierunt rane ut natura regem eis preficeret; datus eis est malus, cursui navis ratione vetustatis multe minus idoneus. Rane vero moleste tulerunt talem sibi datum esse rectorem, qui se pedibus earum conculcari permitteret, et naturam iterato convenientes, ciconiam que preesset eis acceperunt a natura, instantia petitionis crebre ipsarum molestata. Salutant reginam novam, et salutantes a salutata deglutiuntur. Penitentia ducitur plebecula Ranarum proprium est coaxare. coaxantium ranarum, nec factum suum misere in irritum revocare potuerunt. 
Hinc est quod murmure suo coaxando querelas suas exponunt, sed venti murmur ipsarum per aera dissipant. Consumitur inutilis ipsarum labor, et licet hieme accedente propter ciconie recessum paulisper respirent, estate tamen sequenti augmentum miserie multiplicis cum gravi fenere incurrunt.
Item de stultiloquio
Parra ramo incidens, calorem blandientis aure iam sentiens in primo die ditioni Martis dediti, Februario convitia inferre cepit. Indignans super hoc Februarius, fratrem suum Martium adiit, affectuose supplicans ei ut sibi liceret aerem vel duobus diebus turbare. Quo concesso, mirata est parra celum sagittas suas in terram mittere repentinas, iaculis enim grandinis terrena perterrita sunt. Regulus vero subita aeris mutatione consternatus in garritus lacrimabiles prorupit, dicens, «Benevenerit dominus Februarius». Sic sic de generis animi inconstantie variis eventibus arguuntur.
Quam multos autem precipitaverit ira effrenis, quam perniciosos molita sit rerum exitus, quam lugubres eventus machinata, stili officio comprehendi non potest. Clitum, fratrem suum collactaneum, peremit Macedo a convivio regio exeuntem. Theodosius, atrocitate succensus, cum apud Thessalonicam seditione exorta quidam vir ex militaribus impetu fuisset populi furentis extinctus, ad ludos Circenses invitari populum fecit, eique ex improviso circumfundi milites atque obtruncare passim, ut quisque occurrisset gladio, iubet, et vindictam dare non crimini sed furori. Superfluum est rabiem Herodis hostis innocentie scripto commendare, quam etiam gentilis cynice irridens ait, «Mallem esse Herodis porcus quam filius». Antonius Ciceronis caput precidi iussit. Bellis intestinis armatam invidia quam ira ministravit.
Instructio moralis
Sed quotiens ira cor inflammat, aliquid sinistri more suo persuadere volens, constitue pre oculis cordis David, qui consilio Abigail, femine prudentissime acquiescens, Nabal viro stulto pepercit. In turpi enim voto mutandum est decretum. Non est effectui mancipandum quod indicit affectus perturbationis.
Capitulum CXCII. De luxu
Nomen luxus non solum ad illecebrosas carnis voluptates pertinet, sed tam vitium gule quam libidinis continet, et ad omnem superfluitatem ornatuum, vestium, supellectilium, edificiorum, impensarum, sese extendit.
Claudianus. Poeta inter pestes Erebi luxum comprehendit, cum dicit
* Et luxus populator opum, quem semper adherens **
Infelix humili gressu comitatur egestas. *
De libidine
Sed primo de libidine, postea de superfluitate voluptuariarum expensarum dicemus. O contractus infelix! dum pro momentanea voluptate cruciatus eternos nobis comparamus. Sed et ratione feditatis que individua comes est febrium misere libidinis, fugienda est libido. Constitue tibi in exemplum Ioseph, qui maluit vite dispendium incurrere quam desiderio Egyptie consentire. Imitare et Iehu, qui Iezabel stibio faciem depingentem ut eum illiceret a turri precipitari iussit, et a pedibus equorum viliter vilis conculcata est. Tribus Beniamin, tam strenua, tam populosa, ad paucitatem sexcentorum virorum redacta est, propter uxorem Levite a filiis Belial oppresse. Oppressa est Thamar a fratre suo Amon, qui postea Absaloni, sororis iniuriam persequenti, penas dedit. Samson vincula amoris Dalile solvere non potuit, qui funes Philisteorum de facili rupit. Postquam vero ornatum capitis amisit, orbatus est et lumine et mole deputatus nobilis ille triumphator operis servilibus deditus est. Raptum Helene deflent Pergama,
* Et iam fedant tecta greges, **
Ubi nutriit Hecuba reges. *
Sed quid? Corporum, edificiorum, civitatum, levis est iactura habito respectu ad anime discrimen, pro qua redimenda pretiosus Domini sanguis copiose effusus est. Adinventiones monstruose libidinis, legem nature evacuantes, minus tutum est vel tangere. Nec vitiis parco, sed nature, que in turpium relatu erubescere facile consuevit, prodigiose veneris inconsulta temeritas nature limites nimis licenter ausa transgredi, plagii crimen incurrere non reformidans. Perversa consuetudo serenitatem maiestatis nature obnubilare contendit, et licet consuetudo altera natura dicatur, pro dolor! hostis nature pro certo efficitur Parco teneris medullis rudis lectoris, quibus quandoque venenum inficiens videtur dulce. Mallem tamen lectorem meum monstruosa vitia et abhorrere et detestari, quam curiositatis gratia, immo iniquitatis causa, venenum ipsorum libare.
De superfluitate
De superfluitate edificiorum memini me aliqua superius dixisse, quorum vanitas sensuum iudicium non subterfugit. Construat homo turres cum Membroth celo comminantes, sed utinam recolat ediculam sibi deberi, cuius fastigium nasi eminentia attingere poterit. Coopertorium murice sepius inebriatum, pellibus cisimi aut martricis luxurians, dives sibi parari iubeat, dummodo cogitet paucos cespites glebarum pro palatio commutandos esse. Homini vivaria et indagines divitias suas ministrent, sed agnoscat corpus suum hereditatem esse vermium. Nisi morti obnoxius esset homo, carnibus mortuorum animalium non sustentaretur. Mortua animalia moriturum hominem sustentant, quem et sola aeris clementia vestiret, et fructus terre tantum aleret, nisi mortis imperio subditus esset. Si stetisset homo in puritate sua, purus esset aer et incorruptus, protectioni corporum humanorum sufficiens. Quid? Immo si mortis legibus seipsum non supposuisset, fructibus solis sustentandus esset. In statu felicitatis nec necessarius erat usus vestium, nec cibariorum apparatus diligentie laboris humani obnoxius. Sed, o vanitas superfluitatis! hodie, dum necessitati succurritur, precipue vanitati ostentatricis iactantie servitur. Illud enim esse ad gloriam docet Aristoteles, quod nullo consciente quis festinaret in esse. O quanta est vanitas superfluitatis in phaleris, vestibus, cibariis, et supellectile varia. Quis autem se a risu compescat, videns equiferum pectus decoratum pectorali campanulis aureis, aut saltem deauratis, ornato. Quid quod frenum lupatis munitur, ut equiferi lascivos impetus retardet quem capistrum pro nutu insidentis regeret?
Ironia
Scilicet freno opus est pretioso, ne liberum sit caballo terram petere cespitanti et seipsum vix ferenti. Strepe clavis argentum aut aurum mentientibus distinguuntur, ut ostentationi singula potius deserviant quam commoditati, Sella floribus picturabitur, scilicet ut hiemi lutose flores non desint. Numquid bene conveniunt mantica clunibus equi adherens, et sella floribus sed et imaginibus picturata? Parva noto, qui parva novi, qui ad rerum arduarum comprehensionem non ascendi. Ex quo autem in exiguis et exilibus rebus magna est vanitas, nonne in statu sublimi maxima erit vanitas? Sed vestium superfluas adinventiones quis comprehenderet? Commendabilior censeri solet vestis illa, que gravitatem autenticam aut honestatem magis infestare videtur. Sed nec in numerum curialium admittetur quis, nisi habitu vestium representet histrionem aut induat. Nec comparantur vestes ut aeris iniurias excludant, sed ut admirationem in oculis intuentium procreent. Scilicet nove vestes aliquid novitatis pretendere debent, ut forme mutatio novas esse vestes declaret. Huiusmodi mutationes Nasoni minus note erant, cum de multiplici rerum morphosi tractavit. Nonne tamen Isis, que puella erat, in puerum mutatur, cum adolescentule habitu exteriori mentiuntur adolescentulos? Mares videri femine student, sed et femine non solum habitu vestium, sed et tonsura, videri volunt esse mares. Supprimo causam, quia sepe expressa nocent. Dulce fuit Achilli latere sub habitu Deidamie, sed ut furtivis liberius gauderet amplexibus. Calamistrum est ferrum quo capilli crispantur. Calamistrantur ephebi, sed cum pudoris dispendio. 
Femine comam commutant in cesariem, mares e contra sepe crines nutriunt, cesarie in comam prolixam luxuriante. Superciliorum arcus non nature primitive beneficio, sed acus artificio, sese debere fatentur, et ne collimitentur summo opere procuratur. Artis imperio succumbit natura, et planities intermedia spatioso tractu libera, efficitur, abbreviato tenore superciliorum sibi mutuo occurrere laborantium. Faciei nitor cerusse aut stibio est obnoxius, et venalis forma fucatis deliciis gloriatur. Quid tibi facies incesta blanderis? Quid alienum decorem pretendis? Immo tuus est.
* Nam quod emis poteris dicere iure tuum. *
Aut numquid tua est decoris materia? Decor autem tuus non est, sed ipsius materie est. O si superstes esset Absalon, quam preciosi essent temporibus istis crines ipsius. Merces venales ornant corpora venalia. O quam eleganter etiam gentilis poeta illam notavit, qui comam alienam sibi comparavit, ut empta merce probaretur.
* Nunc tibi captivos mittit Germania crines, **
Tuta triumphate munere gentis eris. *
Venio ad luxum esculentorum et poculentorum, quibus inhonoratur natura dum nimis oneratur. O quot incommoditates crapulam sequuntur, puta amare eructationes, nocturne illusiones, fetide egestiones, imbecillitas membrorum languentium. Si vero in consuetudinem transeant huiusmodi ingurgitationes, nutriuntur morbi chronici, et virtutes animales operationibus debitis destituuntur. Exactissima diligentia artis cocorum appetitum dominorum suorum irritare studet, nec quid nature idoneum sit attenditur, sed quid castrimargia lautum censeat. Heu! dum unius edacitas consumit quod multorum pauperum Christi sustentationi sufficeret. In presentia ipsorum divitum lento vapore coquuntur aves, ut odor et visus gustui subsecuturo preludant. Militant sensus corporis libidini sensualitatis, et, dum motu proportionali in gyrum ducitur veru colurnum, pascuntur oculi, voluntatis interne nuntii. Olfactus ibidem suis reficitur deliciis, et nidoris suavitate nares delectantur. Iudicio fruminis palati sapor subdetur, dum gustus in deliciis suis gloriabitur. Murena tot specierum varietatibus conditur, ut eius sapor in specierum fragrantiam prorsus transire videatur. Nec deerit medici consilium laudantis, ut multo et frequenti haustu vini deliciosissimi omnis suspicio excludatur. O viri ingeniosi! Ante esum censebitur lampreda cibus sanissimus, sed post, cibus suspectus dicetur. Scilicet, opus est tuto remedio; et noctem in vigiliis et sermone protrahi res desiderabit, ut calicibus evacuandis detur fescennina licentia. Paterfamilias sumto se proluet auro, nec pitissando dolia sua relebit, sed sepius cyphum haustu unico evacuando. Variabuntur et calices, ut ipsa varietas tedium excludat. Murrhina pocula cedent aureis, quibus vasa vitrea succedent. Samiis quandoque uti persuadebit voluptas, ut variatis calicibus varientur et vina.