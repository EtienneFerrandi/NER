Marci de Urbe Veteri, O.F.M., Liber de Moralitatibus
Edidit Girard J. Etzkorn
St. Bonaventure University, St. Bonaventure, New York, 2005 (3 vol.)

<Liber de moralitatibus>
<Prooemium>
1. Incipit liber de moralitatibus corporum caelestium, elementorum, avium, piscium, animalium, arborum sive plantarum et lapidum pretiosorum, qui vel quae in veneranda Scriptura vel alias authentice sub signanti et eleganti mysterio pulchriformiter continentur.
2. Quoniam sicut scribitur, Sap. 13a: Vani sunt omnes homines in quibus non subest scientia Dei et de his quae videntur bona non potuerunt intelligere eum qui est oportet volentem uti salubriter creaturis aciem intelligentiae supermentaliter figere in ipsarum mysteriis et ipsa mysteria applicare moribus sacris.
3. Ceterum quia haec ipsa fieri minime valent nisi praecognita proprietate creaturarum ad litteram, ideo scripturus per ordinem de corporibus caelestibus, elementis, avibus, piscibus, animalibus, arboribus sive herbis et lapidibus pretiosis, qui et quae in veneranda pagina vel alias auctentice mysterialiter describuntur. Iuxta quod inductus, directus et informatus sum multipliciter et frequenter a venerabili patre et domino meo singulari domino Benedicto sancti Nicholai in carcere Tulliano diacono cardinali prius substernam singulis de praemissis litterae veritatem et deinde moralitatem subinducens semper probantes per veras Scripturae sacrae auctoritates et per sanctos sive glossas vel etiam magistrorum Parisiensium expositiones iuxta quod Dominus melius ministrabit.
4. Inchoando ergo in nomine aeterni Dei de corporibus caelestibus a caelo empyreo, quod est supremum corpus creaturarum omnium, sumam principium.
<Tractatus 1: De corporibus caelestibus>
<Cap. 1: De caelo empyreo>
Caelum empyreum, locus et regio angelorum et beatorum, quod philosophi nullatenus deprehenderunt, de quo in Ps. 115: Caelum caeli Domino, terram autem dedit filiis hominum, secundum attestationem Scripturae sanctae ac beatorum doctorum Augustini, Ambrosii, Gregorii, Isidori, Bedae, Rhabani, Damasceni, Basilii et aliorum in diuersis tractatibus, habet quindecim infrascriptas condiciones pulcherrimas et nobiles ualde.
1. Nam est specificae et elegantis altiformitatis. Sic debet esse moraliter quaelibet anima illic ascensura, et hoc per supermentaliter sursum agentia desideria, Prou. 25: Caelum sursum et terra deorsum et cor regum inscrutabile. Caelum enim, id est caelestis homo ad caelum pertinens; sursum, id est in continuo est aeternorum desiderio et sapientiae caelestis meditatione; terra deorsum, id est terrenorum et curiosorum affectuosus amator in inferioribus iacens prostratus. Glossa ordinaria super praemissa auctoritate: "Sicut altitudo caeli et profunditas terme sciri non potest, ita scientia regum et apostolorum et prophetarum".
2. Specificae et elegantis luciformitatis. Sic debet esse anima per sapientialia lumina. Eccli. 24: Ego feci in caelis ut oriretur lumen indeficiens. Ego dicit sapientia aeterna, feci, id est ab aeterno ordinaui et disposui; ut in caelis, hoc est caelestibus uiris; oriretur lumen indeficiens, id est sapientia perseuerans ad suam et aliorum aeternam salutem. Glossa interlinearis super praemissa auctoritate: "In caelis, id est spirituali creatura, scilicet in angelis, lumen rationis et intelligentiae".
3. Specificae et elegantis pulchriformitatis. Sic debet esse anima caelestis uiri per religiosa exercitia. Eccli. 43: Altitudinis firmamentum pulchritudo eius est, species caeli in uisione gloriae. Altitudinis firmamentum, id est perfectio Ecclesiae siue celsitudo meritorum perfecti uiri; pulchritudo, id est, decor eius est; species caeli, id est speciositas caelestis animae in regularibus se iugiter exercitantis angelorum more; in uisione gloriae, hoc est in recreatione totius gloriosae Ecclesiae et omnis in supernam gloriam transformatae animae. Glossa ordinaria super locum praemissum: "Pulchritudo firmamenti per claritatem siderum potentiam ostendit Creatoris, sed magis decor Ecclesiae in uirtutibus et miraculis sanctorum excellentiam manifestat Redemptoris".
4. Specificae et elegantis deiformitatis. Talis debet esse caelestis uiri anima per angelica solatia Deo configurantia, Ps. 113: Caelum caeli Domino, terram autem dedit filiis hominum. Augustinus Super Psalmos: Caelum caeli, id est caelicum habitatorem empyrei, ordinauit Deus configurari debere totaliter sibi et suae laudi; terram autem, id est omnem creaturam inferiorem, deputauit temporaliter Adae praeuaricantis imitatoribus, iuxta illud Eccle. 3: Hanc occupationem pessimam dedit Deus filiis hominum ut distendantur in ea.
5. Specificae et elegantis amoenitatis. Talis debet esse caelestis uiri anima per aeternorum amanda spectacula. Deut. 33: Oculus Iacob in terra frumenti, uini et olei caelique caligabunt rore. Oculus Iacob, id est omnis consideratio supplantantis in uirtute terrestria est; in terra, id est in speculatione amoena soliditatis uitae perpetuae, in qua est frumentum sempiternarum refectionum, uinum inebriantium dulcedinum et oleum exhilarantium consolationum; ubi caeli caligant rore, id est caelestes habitatores excessiue perfunduntur sempiterna influentia et benedictione. Ordinaria Glossa super locum praedictum: Cum Christus manifestabitur in caelo suis, "tunc Iacob in perfectum Israel conuersus, larga, subtili et delectabili cognitione Dei, quasi lenissimo rore repletus, praedicatorum scientiam qua instruimur in praesenti, caligare iudicabit".
6. Specificae et elegantis spatiositatis. Talis debet esse anima per dilatata mentis praecordia. Ps. 103: Extendens caelum sicut pellem, qui tegis aquis superiora eius. Deus enim extendit caelestem animam, ipsam interius dilatando amore suo; sicut pellem, id est ad similitudinem pellis extendendae, praeueniendo eam in benedictionibus caelestium unctionum; tegit etiam aquis superiora eius, protegendo gratiarum promouentium arcanis influentiis supermentalia uniuersa ipsius sua gratuita bonitate. Eccli. 24: Gyrum caeli circuiui sola, id est latitudinem mentis caelestis hominis undique approbando consideraui, dicit Sapientia aeterna, Deus Dei filius. Bernardus in sermonibus: "Est caelum sancta anima habens solem intellectum, lunam fidem, astra uirtutes; uel certe sol iustitiae zelus autem feruens caritas, luna continentia sacra".
7. Specificae et elegantis suauitatis. Talis debet esse caelestis anima per unctionum sacrarum delibamenta. Gen. 27: Det tibi Deus de rore caeli et de pinguedine terrae abundantiam. Dat auteur Deus seruo suo de rore caeli caelestem influentiam ad sanctam uitam desuper infundendo; dat uero de pinguedine terme abundantiam suauitatis aeternae participia larga communicando. Bernardus Super Cant.: "Multum sibi instillauerant de pinguedine spiritus apostoli sancti, quorum lenitas non solum uerbis, sed nec uerberibus cessit. Erant enim diuites cantate quae nullis exhauritur expensis, et de ipsa facile holocausta medullata offerre sufficiebant".
8. Specificae et elegantis tranquillitatis. Talis debet esse anima per omnium interiorum quieta dominia, Iob 38: Concentum caeli quis dormire facit? Deus uero est qui harmoniam caelestem ponit in seruo suo supernis suauitatibus inhiante et dormitionem felicem cum angelis a tumultibus saeculi praestat. Glossa continua super illo uerbo Iob 25: Qui facit concordiam in sublimibus suis, quia etsi multa inferius sibimet dissident, hoc ex supernae pacis causa agitur: "In concordiam enim disponuntur summa, dum confunduntur infima, et inde electos suos angelis sociat; unde in terrenis reproborum mores suis nutibus aduersantes portat".
9. Specificae et elegantis uniformitatis. Talis debet esse anima per morum compositorum stabilimenta. Ps. 32: Verbo Dei caeli firmati sunt. Caelestes quippe uiri tunc sapientia Dei Patris firmantur, quando a sacra uita nulla deordinatione uariantur. Gregorius in homelia Pentecostes: Apostoli nequaquam contra mundi huius principes attemptassent, "nisi prius eos Sancti Spiritus fortitudo solidasset".
10. Specificae et elegantis immobilitatis. Talis debet esse anima per interiorum uirtutum fundamenta. Iob 37: Tu forsitan cum eo fabrcatus es caelos qui solidissimi quasi aere fusi sunt. Gregorius in Moralibus: Caelestes uiros Deus solidissimos fabricauit et quasi aere fudit, quia eos sua gratia in fide stabiles et in opere efficaces effecit et ordinauit.
11. Specificae et elegantis societatis. Talis debet esse anima per irreprehensibilia et sancta contubernia siue consortia. Gen. 1: Fecit Deus stellas, id est sanctos aedificatione et eruditione lucentes, et posuit eas in firmamento caeli; ecce ut segregati a malis lucerent super terram, id est super terrena amantes, sanctitatis exemplo et documento fulgerent. Gregorius in Moralibus: "Necesse est ut si uere intendimus illuminata cernere, studeamus mentis oculos ad ipsum illuminans lumen aperire".
12. Specificae et elegantis iocunditatis. Talis debet esse anima per exhilerantia Dei praeconia. Deut. 33: De benedictione Domini terra eius, de pomis caeli et rore. Anima autem tunc repleta ostenditur benedictione diuina, quando consideratis donis Dei quasi quibusdam caelestibus pomis reficientibus mentem recognitaque Dei sibi assistente gratia, iugiter Deum laudat tota mentis uirtute. Habet uero anima Deo uere configurata benedictionem multiformem, scilicet de caelo, quia a Deo Patre, de terra, quia ab Ecclesia matre, de pomis caeli et rare, quia ab omnibus angelis confirmatis sempiterno decore uernantibus, suauifico odore fragrantibus, intimo sapore pascentibus aeternaque influentia roridis et rorantibus.
13. Specificae et elegantis simplicitatis. Talis debet esse anima per unita in Deum uota, ut ualeat dicere illud Iob 16: Ecce in caelo est testis meus, et conscius meus in excelsis. Glossa continua ibi: Qui ex operibus hominum laudes in terra appetit, testem terrenum quaerit. Sed qui ex actibus soli Deo placet, testem in caelo habet.
14. Specif cae et elegantis subtilitatis. Talis debet esse anima contra triformia tentamenta, ut impleatur in ea illud Iud. 6: De caelo dimicatum est contra eos, id est contra hostes. Hieronymus in Epistolis: "Tentamenta tua: si ad te respicias, grandia surit; si ad Deum bellatorem fortissimum, ludus et umbra surit".
15. Specificae et elegantis quantitatis. Talis debet esse anima per merita multiplicata, Gen. 12: Suspice caelum, id est subtiliter considera caelestem animam, et numera stellas, id est meritorum claritates et uirtutum multiformitates, si potes, quasi dicat: hoc non est omnis hominis. Unde Prudentius: Ipse Deus solus inuestigare et metiri haec omnia potest, quia caeli ambitum sua circuit sapientia.
<Cap. 2>: De caelo crystallino
 Caelum crystallinum, de quo Dan. 3 : Benedicite aquae omnes, quae super caelos sunt, Domino, quod simili modo, sicut et empyreum, latuit philosophos secundum Basilium in Hexaemeron, ubi dicit quod philosophi linguas suas prius corroderent quam nisi unum caelum firmamentum, scilicet esse, ponerent, has sex habet proprietates siue condiciones, ut ex uenerabili Scriptura colligitur et sanctorum attestatione probatur.
1. Nam primo, ut dicit Augustinus Super Genesim: "Ex aquis positis super firmamentum diuinitatis potentia est formatum". Sic anima boni uiri ex diuinis influentiis super mentis firmum propositum et sanctum desiderium est ordinata et regulata et informata, Gen. 1 : Diuisit Deus aquas quae erant sub firmamento ab his quae erant super firmamentum. Moraliter: Aquae quae sub firmamento sunt, fluxibilitates concupiscentiarum a mentis uertice refrenandae et suspendendae intelliguntur. Aquae uero super firmamentum gratiarum influentiae caelitus concessae siue illapsae supermentaliter cognoscuntur. Quae quidem aquae ambae sic diuiduntur diuino munere in sanctis uiris ut, quae infra rationem sunt subseruiant animo, quae uero in ratione famulentur immediate Deo. Ambrosius, Super Lucam: "Humana mens aquae more circumclusa ad superiora colligitur, quia illud repetit unde descendit, et relaxata deperit quando se per infima inutiliter spargit".
2. Secundo, ut dicit Augustinus, Super Genesim et Alexander, ex aquis leuiatis et subtiliatis et glaciatis et diuina uirtute solidatis atque suspensis est ordinatum. Sic anima sancti uiri ex compunctionibus caelestibus leuiantibus a terrestribus et subtiliantibus in supermentalibus ac conglutinantibus in affectionibus et solidantibus in spiritualibus suspendentibusque in sublimibus, est diuinis coaptata et configurata aeternitatibus, Iob 26: Qui ligat aquas in nubibus suis, ut non erumpant pariter deorsum. Moraliter: Nubes Dei sunt sancti uiri eleuati a terrenis et repleti diuinis gratiis; aquae ligatae in eis surit compunctiones et deuotiones caelestes firmatae in ipsis nulla tentatione uel molestia permittentes eos a sancto proposito ad malum cadere; et hoc ipsum est deorsum pariter non erumpere. Vel secundum Glossam super locum praemissum: "Aquae ligatae diuinitus in nubibus, ut non erumpant totaliter deorsum, surit sacrae Scripturae in praedicatoribus secundum auditores, exhibitae". Si enim quantum eis infunditur praedicarent, iam non rigarent sed suffocarent.
3. Tertio, ut dicit Beda: Ad impetus firmamenti moderamen et ad caloris generati ex eius uelocissimo motu repressionem est constitutum. Sic anima uiri iusti semper moderatur et frenat impetus indiscretos rationis siue sensualitatis ipsius seu sui collegii in Deum quamuis alias firmati. Reprimit etiam caritatis inordinatae et non secundum scientiam zelum siue feruoris excessum; ad hoc enim est diuinitus instituta. Iob 26: Si uoluerit fulgorare lumine suo desuper, cardines quo que maris operiet. Moraliter: Fulgorat Deus lumine claritatis suae desuper animarum suprema et fulgorando inordinatos sensus et motus eius partis inferioris operit funditus et compescit per sanctum ipsarum desiderium et feruorem.
4. Quarto, ut dicit Alexander, in ratione perspicui, non humidi aut frigidi, prout est necessarium ad uniuersitatis conseruationem, est fabricatum. Sic anima uiri sancti in ratione sanctae et clame uitae, non autem concupiscentiae aut auaritiae inuenitur, iuxta quod de Baptista scribitur, Ioan. 5: Ille erat lucerna ardens et lucens. Bernardus: "Lucere uanum, ardere parum; sed lucere et ardere uerum et utile". Item, Bernardus in sermonibus: "O uere meridies, plenitudo feruoris et lucis, solis statio, umbrarum exterminatio, dessicatio paludum, foetorum expulsio!" Sed lucere et ardere uerum et utile. Ardebat enim Ioannes interna caritate, lucebat extrinseca conuersatione et sancta aedificatione. Sic debet facere quilibet Christi minister.
5. Quinto, ut tenent communiter doctores, primum mobile iudicatur a sanctis quamuis non a philosophis. Sic anima sancti uiri primo et principaliter debet moueri in Deum et circa Deum, sicut De angelica hierarchia dicit Dionysius de Seraphim quod "mobile eorum semper circa diuina" fertur. II Cor. 5: Siue enim mente excedimus, Deo; siue sobrii sumus, uobis. Gantas enim Christi urget nos.
6. Sexto, ut dicit Alexander, "plenitudinem lucis recipit ab empyreo et eam communicat firmamento". Sic anima uiri sancti influentias caelestium claritatum recipit a Deo et refundit eas proximo, sicut faciebat Apostolus Act. 20 dicens: Non enim subterfugi quominus annuntiarem omne consilium Dei uobis. Et I Cor. 2: Quae a Deo donata sunt nobis, haec loquimur. Bernardus Super Cant.: "Reuelatio quae per Spiritum Sanctum fit, non solum illustrat ad cognitionem, sed etiam accendit ad amorem".
<Cap. 3: De caelo firmamento>
Caelum firmamentum, de quo Gen. 1: Vocauit Deus firmamentum caelum etc., has habet tredecim condiciones nobilissimas secundum philosophos et secundum sacram paginam.
1. Nam primo, ut dicit Aristoteles De caelo et mundo: Sua eminentia cunctis inferioribus praesidet. Sic uir sanctus cunctis uanitatibus perituris animo dominatur; et haec est pulchritudo ipsius ante Deum et angelos. Eccli. 43: Altitudinis firmamentum pulchritudo eius est, species caeli in uisione gloriae. Altitudinis firmamentum, id est altitudo mentis firmati in Deum hominis et perfecti mundalium contemptoris; pulchritudo eius est, id est decor spiritualis ante Deum et angelos decorum et gratificum reddens; species caeli, id est speciositas talis hominis caelo conformis; in uisione gloriae, id est in aedificatione aliorum gloriosa et gratiosa. Augustinus in libro Confessionum: "Te uolo iustitia et innocentia pulchra et decora honestis luminibus et insatiabili satietate quies est apud te ualde et uita imperturbabilis".
2. Secundo, ut dicit Rabanus: Sua continentia cuncta inferiora tenet. Sic uir sanctus omnia creata ista circumspicit cum deuotione contemplans, et ea in animo ad Creatorem portat, omnia in affectu quasi quandam scalam caelestem gestans, Eccli. 24: Gyrum caeli circuiui solo, et profundum abyssi penetraui. Gyrum caeli, id est latitudinem mentis caelestis uiri, omnia quae uidet a Deo creata amplectentis contemplatione et continentis deuotione; circuiui sola, id est consideraui et approbaui singulariter ego sapientia Dei; et profundum abyssi, id est profunditatem considerationum supermentalium relatarum in me artificem omnium; penetraui, id est subtilius ad remunerandum inuestigaui et minutas etiam considerationes ipsius approbando cognoui. Augustinus in libro De Trinitate: "Quidquid in usu temporalium rationabilius facimus aeternorum adipiscendorum contemplatione faciamus per ista transeuntes, illi inhaerentes".
3. Tertio, ut dicit Beda: Sua influentia semper uiget. Sic uir sanctus omnibus et singulis proximis de gratia sibi concessa prodest et fructum praebet, Gen. 1: Fecit Deus stellas, et posuit eas in firmamento caeli, ut lucerent super terram. Fecit Deus stellas, id est diuersarum gratiarum et uirtutum uarietates et claritates suo munere ordinando disposuit; et posuit eas in firmamento caeli, id est in uertice rationis caelestis uiri in Deum firmati et in sancto proposito stabiliti; ut lucerent super terram, id est aedificando influerent super terrena amantes et de concessis sibi donis et gratiis subseruirent, iuxta formam apostoli Petri I Canonica 4: Vnusquisque, sicut accepit gratiam, in alterutrum illam administrantes etc. Augustinus in X libro Confessionum: "Conterritus peccatis meis meditatus fueram fugam in solitudinem; sed prohibuisti me Domine per apostolum tuum dicens: Ideo Christus pro omnibus mortuus est, ut qui uiuunt, non sibi uiuant" etc.
4. Quarto, secundum Basilium: "Sua natura semper lucet". Sic uir sanctus diuina gratia semper uerbo euangelico illuminando confertur et docet, Eccli. 43: Species caeli gloria stellarum, mundum illuminans in excelsis Dominus. Species caeli, id est formositas et gratiositas caelestis uiri siue ipsius Ecclesiae catholicae; gloria stellarum, id est dignitas et pretiositas euangelicorum documentorum uariorumque Dei eloquiorum stellarum instar lucentium in personis electis et Deo sacratis; mundum illuminans -- supple per eos; in excelsis Dominus, id est cuius sapientia et potentia et bonitas in altissimis manifestius apparietur. Ambrosius Super Lucam: "Quemadmodum si plurimum radios mundani solis aspiciant pro captu uidentis aut pallidior aut clarior uidetur, ita pro deuotione credentis unicuique spiritale lumen infunditur".
5. Quinto, ut dicit Damascenus: "Sua substantia semper manet". Sic uir sanctus in ueritate et sanctitate semper permanet, Iob 37: Tu forsitan cum eo fabricatus es caelos, qui solidissimi quasi aere fusi sunt, quasi dicat fabricandos ordinauit Deus electos suos caelestes uiros solidissimos mentis aequanimitate, et quasi aere fusos famae sanctae et celebris stabilitate. Glossa continua: "Per caelos intelliguntur electi quorum conuersatio in caelis est, qui solidissimi quasi aere fusi sunt, quia a fortitudine cepta nulla culpae rubigine mutantur". Vnde Luc. 22: Vos estis qui permansistis mecum in tentationibus meis.
6. Sexto, ut dicit Macrobius: "Sua melodia siue harmonia occulte mulcet". Sic uir sanctus suae mentis suauitate et interiori Spiritus Sancti unctione et caelesti consolatione iugiter gaudet. Iob 38: Quis enarrabit caelorum rationem et concentum caeli quis dormire facit? quasi dicat: quis enarrabit caelorum rationem, id est caelestium uirorum supermentalem ad caelos considerationem; et concentum caeli, id est harmoniam caelestium suauitatum; quis dormire, id est quiescere facit in animabus eorum, quasi dicat nullus nisi Deus aeternus. Glossa continua: Concentus hymnorum et gaudiorum angelicorum ab electis per contemplationem auditur et degustatur, et ideo non eis dormit, sed tantum reprobis dormire dicitur, quia ab eis ignoratur.
7. Septimo, ut dicit Aristoteles De caelo et mundo: Sua figura specifica omnia mundana complet. Sic uir sanctus sua latitudine caritatis omnes de mundo animas mentis affectu et desiderio pio amplexando ante Deum repraesentat, Ps. 103: Extendens caelum sicut pellem qui tegis aquis superiora eius, quasi dicat extendit Deus caelestis uiri mentem sicut pellem, dilatando summae caritatis amore et transformando Christi pietatis deuotione; tegitque aquis, id est gratiis lacrimarum piarum; superiora eius, id est supermentalia in Deum agendo.
8. Octauo, ut dicit Rabanus: Sua elegantia rutilat et gaudet. Sic uir sanctus suis sacris et formosis moribus spirituali quadam recreatione, id est aeternatione, omnes in Christo rutilare et gaudere facit, Apoc. 21: Vidi caelum nouum et terram nouam. Caelum nouum est caelestis homo affectionibus caelestis Christi noui hominis quantum ad animam configuratus; terra uero noua est nouus homo qui, quantum ad corpus et omnes sensus exteriores mores, ueteris hominis exuit et mores et uitam noui hominis Christi induit. Glossa continua super II Cor. 4: Homo interior renouatur de die in diem, quia assidue purior efficitur et clarificatur.
9. Nono, ut dicit Basilius: "Sua potentia omnia sibi subiecta regulat, ordinat et immutat atque mensurat". Sic uir sanctus inferiorem partem rationis siue sensualitatem totam superiori parti rationis subicit et ordinat immutando et mensurando spiritualiter circa eam omnia, prout decet. Iob 38: Numquid nosti ordinem caeli, id est hierarchiae uitae angelorum in empyreo; et pones rationem eius in terra, id est assimilationem conuersationis ei correspondentem in sanctis uiris et electis Dei, quasi dicat sic Gregorius in Moralibus: "Ordinata esse nequeunt quae superni moderaminis dispositionem perdunt".
10. Decimo, ut dicit Beda: Speciosis luminibus est distinctum. Sic uir sanctus uariis et gratiosis exemplis lucentibus mundo est omatus, Iob 26: Spiritus eius ornauit caelos. Gregorius in homelia Pentecostis: "Ornamenta caelorum sunt uirtutes praedicantium" etc.
11. Vndecimo, ut dicit Ambrosius: Ordinatis motibus est progressiui, sui enim ordinis tenorem in puncto nullatenus derelinquit. Sic uir sanctus in omnibus suis interioribus et exterioribus est ordinatus, ita quod ordinem uiuendi nulla occasione postponit, iuxta formam apostoli scribentis I Cor. 20: Omnia honeste, et secundum ordinem fiant in uobis. Bernardus Super Cant.: "Discretio omni uirtuti ordinem et modum imponit; ordo modum tribuit decorem et perpetuitatem".
12. Duodecimo, ut dicit Rabanus: Omne quod in ipso est, uirtuti eius motiuae obedit ordine uniformi et imperturbato. Sic uiro sancto omne quod est infra mentis apicem uel familiam uel Ecclesiam obedit et iuxta uotum et imperium eius incedit, Ps. 32: Verbo Dei caeli firmati sunt et spiritu oris eius omnis uirtus eorum, quasi dicat: uoluntate sapientiae Dei caelestes uiri in sancta uoluntate firmantur, ita ut Spiritu Sancto eius et uirtute potestatis eius omnia, quae infra caput mentis sunt, ipsi capiti simpliciter et obedienter subiciantur, et etiam Ecclesia ipsa cum malignorum spirituum et uirorum collegio.
13. Tertio decimo, ut dicunt magistri: Primum mobile a philosophis quamuis non a theologis reputatur. Sic uir sanctus aliquando a uanis hominibus etsi non a ueris plus aliis mobilis iudicatur et leuis, iuxta illud Prou. 13: Ambulans recto itinere et timens Deum, despicitur ab eo qui infami graditur uia. Sed in talibus habet illud locum Bernardi Super Cant.: Gloriosius est iniuriam tacendo fugere quam respondendo superare.
<Cap. 4: De aethere>
????? grece, splendor latine, de quo Iob 35: Suspice caelum, et intuere et contemplare aethera; secundum Isidorum et philosophos et astrologos, magos et uarios, bas proprietates comprobatur habere.
1. Nam primo, ut dicit Isidorus, maximae est sublimitatis. Est enim superior regio interstitii aeris et ignis, locus scilicet ab inferiori mundo separatus siue globum lunae. Sic anima uiri ecclesiastici debet esse sublimis per praecelsa aeternorum desideriorum fastigia et ab omni mundiali uanitate libera et cuncta pedestri immoratione eleuata, exemplo Ezechielis prophetae dicentis, cap. 8: Eleuauit me spiritus inter caelum et terram et adduxit me in Ierusalem in uisione Dei iuxta ostium interius. Nisi enim homo sit segregatus pleno affectu a mundi distractione et uoluptate, numquam potest scandere diuino spiritu in aeternitatem nec contemplari diuinam claritatem aut affici per aeternorum auiditatem. Gregorius in Moralibus: Haec est enim uis amoris ut quem a mundo abstrahit in alta sustollat.
2. Secundo, ut dicit idem, maximae est luminositatis; nam ibi est perpetuus splendor luminis siue lucis. Sic anima uiri ecclesiastici semper consistit in luce Spiritus Sancti gratiae et splendore radiantis sapientiae, II Cor. 3: Nos autem reuelata facie gloriam Dei speculantes, in eandem imaginem transformamur a claritate in claritatem, tamquam a Dei spiritu. Haec enim est natura hominis Dei, attendere scilicet semper ad regulas aeternae illius et gloriosae uitae et a claritate gratiae in claritatem sapientiae semper procedere, donec in finem totus absorbeatur ubi est totum suum desiderium. De talibus fuit beatus Franciscus cuius anima in morte legitur fuisse in abyssum aeternae claritatis absorpta.
3. Tertio, ut dicit Martianus, maximae est inuariabilitatis; nam ut ab inferiori mundo separatus inferiora immutans ab inferioribus uariationem non patitur ullam nec sentit noctem aut alterius corporis penetrationem. Non sentit etiam uentum nec pluuiam uel corruptionem uel aliquid tale. Sic anima uiri ecclesiastici in firma mentis aequalitate semper consistens astatus sui rectitudine nulla se permittit rerum uarietate inflecti, Eccli. 27: Homo sanctus in sapientia manet sicut sol; nam stultus sicut luna mutatur. Sicut enim habetur in Glossa continua: Homo sanctus, id est mundus et firmus in sapientia, id est in contemplatione aeternae ueritatis et in imitatione euangelicae uitae et sanctitatis, manet sicut sol uniformiter, quia quidquid ei acciderit, non amouet eum a contemplatione et imitatione uirtutis; immo ipse amouet ipsa omnia et refellit. Nam stultus, qui aeternis temporalia praeponit in amore suo, sicut luna mutatur, quia uadit de cogitatione in cogitationem, de desiderio in desiderium, de peccato in peccatum.
4. Quarto, ut dicit Macrobius, maximae est communicabilitatis et rutilationis. Fulgor enim eius sub sphaera caeli per ambitum totius mundi rutilat et refulget. Continet etiam in se orbes septem planetarum qui mouent contra motum firmamenti. Sic uir sanctus sua clara uita atque doctrina omnibus lucet, omnes spiritualiter recreat, omnes errantes reducit et Deo conciliat. Phil. 2: Lucetis sicut luminaria in mundo, et sicut filii Dei in medio nationis prauae et peruersae, uerbum uitae continentes ad gloriam meam in die Christi. Sancti enim uiri sunt sicut filii Dei, dum sacris operibus assimilantur ei, sunt luminaria mundi dum dignis documentis et lucidis exemplis uiuunt et uacant aedificationi proximi, exemplo Christi et exemplo apostoli. Glossa continua: Sicut sol et luna et astra mundum illuminant, ita iustitia, misericordia et sapientia tenebras aliorum pellant. Et sicut luminaria caeli non exstinguit nox, ita mentes uestras Scripturae inhaerentes mundana iniquitas non obscuret.
<Cap. 5: De sphaera caeli>
Sphaera caeli, de qua Esth. 15: Fecisti caelum et terram et quidquid caeli ambitu continetur, secundum philosophos et astrologos principaliores et sanctos perspicaciores, habet has proprietates.
1. Nam est primo, ut dicit Isidorus, in rotundum formata ab eodem in idem circa suum centrum aequis spatiis circulariter reuoluta. Sic persona ecclesiastica et omnis caelica anima debet esse capacissima et latissima Dei influentia et euangelica pietate et fraterna cantate undique congregata aeternorum intentione atque collecta a mundi distractione, II Cor. 6: Os nostrum patet ad uos O Corinthi, cor nostrum dilatatum est; eandem autem habentes remunerationem tamquam dico filiis, dilatamini et uos. Os nostrum, id est affectuale desiderium influentia caelesti refertum; patet ad uos O Corinthi, id est paratum est patenti cantate uestrae saluti inseruire; cor nostrum dilatatum est, caelesti intentione et euangelica pietate pro uestra aedificatione; dilatamini et uos, subtrahentes uos mundo et configurantes Christo. Glossa: "dilatamini abundantia scientiae et caritatis et spe futurorum".
2. Secundo, ut dicit Alfraganus, luminosae substantiae est suique luminis usque ad centrum suum, id est usque ad terram diffusiua. Sic persona ecclesiastica omnisque deuota anima debet esse radiata diuina sapientia et radians alios doctrina et conuersatione angelica, II Cor. 4: Deus illuxit in cordibus nostris ad illuminationem scientiae claritatis Dei, in facie Iesu Christi, quasi dicat: radiosos uos fecit in intelligentia ut alios illuminaretis doctrina caelesti et euangelica uita, exemplo personae Christi. Glossa: "illuxit ut nos illuminaret et nos alios illuminaremus".
3. Tertio, ut dicit idem, remotissima est eius circumferentia a centro terme, ideoque illa, quae sunt in caelo maxima, propter summam distantiam, uidentur nobis minima. Sic persona ecclesiastica et omnis Deo ditata anima debet affectu elongari summe ab omni uanitate et terrenorum amore, ut supermentaliter appropinquans aeternis in suo fonte cognoscat bonorum quae sunt in patria ueritatem et maiestatem et suauitatem, sicut enim habetur Is. 57: Excelsus et sublimis Dominus habitans aeternitatem, et sanctum nomen eius est in excelso et in sancto habitans. Glossa continua: "Excelsus, id est transcendens omnem affectum; sublimis, id est excedens omnem intellectum; habitans aeternitatem, id est stabilitatem et immutabilitatem". Eccli. 24: Ego in altissimis habito; Luc. 2: Gloria in excelsis Deo. Altissimus enim Deus in altissimis, id est eleuatissimus a terrenorum amore habitare se praedicat, quia nonnisi talibus gratiam et gloriam suam reuelat et per eos aliis dignanter communicando declarat.
4. Quarto, ut dicit idem, omnium est inferiorum contentiua et dominatiua. Sic persona ecclesiastica et omnis Deo sacrata anima debet omnibus subiectis et minoribus se condescendere et omnes status miserabiles in pectore ferre et se omnibus creatis potestatiue superponere et superferre sub Deo, Eccli. 17: Deus creauit de terra hominem, et dedit ei potestatem eorum quae sunt super terram. Et mandauit unicuique de proximo suo, hoc enim est proprium sanctis uiris, ut se omnibus inferioribus superponant in animo et omnibus proximis inclinentur suffragio, exemplum in apostolo Paulo qui, ut habetur Phil. 3: conuersabatur in caelis; et ut dicitur II Cor. 11: cum infirmantibus infirmabatur affectu pietate pleno.
5. Quinto, ut dicit idem, omnium est elementorum et elementatorum ordinatiua. Sic persona ecclesiastica et omnis deuota anima se ipsam et alios omnes sacris moribus ordinat et sacris actibus informat et aedificat, iuxta formam Apostoli I Cor. 14: Omnia honeste et secundum ordinem fiant in uobis. Tunc autem omnia honeste et ordinate agimus quando sine uanitate ulla secundum regulam Euangelii, exemplo Christi et apostolorum in omni ueritate ambulamus et ab omni deordinatione cauemus.
6. Sexto, ut dicit idem, generationum et uegetationum omnium est informatiua. Sic persona ecclesiastica et omnis sancta anima de animabus conuertendis et in Christo educandis et regenerandis et informandis est studiosa, iuxta formam apostoli, Gal. 4: Filioli mei quos parturio, donec formetur Christus in uobis, et II Cor. 11: Instantia mea quotidiana, sollicitudo omnium ecclesiarum. Gregorius Super Ez.: Nihil magis placet Deo quam zelus animarum propter quas Filius Dei de caelo descendit ad terram.
7. Septimo, ut dicit idem, sibi contrariorum septem planetarum secundum posse est tractiua et actiua. Sic persona ecclesiastica et omnis sancta anima est uitiorum septiformium, exemplo Christi in se et in aliis subactiua, Ioan. 16: Confidite, ego uici mundum. I Ioan. 5: Omne, quod atum est ex Deo, uncit mundum. Vincit enim ueraciter et triumphaliter mundana omnia, qui uiuit perfecte secundum Christi exempta. Glossa ordinaria ibidem: "Vincit mundum qui spernit huius saeculi blanda et aduersa et quaerit quae sursum sunt".
8. Octauo, secundum Aristotelem De proprietatibus elementorum, secundum harmoniam est processiua. Sic persona ecclesiastica et omnis sancta anima secundum harmoniam suauitatis caelestis per meditationes et contemplationes et deuotas ruminationes incedit supermentaliter et affectualiter se coaptando melodiis et angelicis gaudiis et consolationibus sanctis, Iob 38: Quis enarrabit caelorum rationem; et concentum caeli quis dormire facit. Iob 25: Qui facit concordiam in sublimibus suis; Ps. 18: Caeli ennarrant gloriam Dei etc. Dionysius in fine Angelicae Hierarchiae: Sancti uiri frequenter fiunt in participatione delectationum angelicarum per diuinarum illuminationum deificos superaduentus.
<Cap. 6: De circulis caeli>
Circuli caeli sunt hi de quibus habetur, Eccle. 1: Lustrans uniuersa in circuitu pergit sol, et in circulos suos reuertitur, secundum philosophiam et astrologiam probabiliorem, id est Isidorum, Ptolomeum et Aristotelem et Alfraganum.
1. Primus est galaxis siue galaxia ceteris circulis caeli pulchrior et candidior, incedens per medium caeli, ac incipiens ab oriente usque ad septentrionem per Cancrum et Capricornum procedens iterum ad punctum suum; qui etiam dicitur lacteus circulus quia inter omnes circulos caelestes notabiliorem habet claritatem. Vnde et de nocte nauigantes et itinerantes dirigit et deducit. Quanto autem aura noctuma est serenior et frigidior, tanto incessus galaxiae est manifestior. Ad huius similitudinem quaelibet persona ecclesiastica, et omnis Deo ditata anima in caelo militantis Ecclesiae, debet esse candidissima per angelicam castitatem et per medium praeclarae sanctitatis et ueritatis de uirtute in uirtutem incedere, et de medio tentationum semper ad Christum suum terminare, et in nocte huius saeculi deuiantes serenitate doctrinae et uitae castificatione manifeste et sapienter dirigere, iuxta formam Apostoli, I Tim. 4: Exemplum esto fidelium in uerbo, in conuersatione, in caritate, in fide, in castitate. Quinque ponit Apostolus quibus debent ministri ecclesiarum aedificare alios: in uerbo doctrinae euangelicae, in conuersatione uitae angelicae, in caritate Christi animae, in fide ecclesiae apostolicae, in castitate mundae sanctimoniae. Glossa: "Exemplum esto fidelium in his ut ex tua conuersatione proficiant".
2. Secundus est zodiacus, circulus scilicet obliquus in duodecim partes distinctus aequales, quae duodecim signa a philosophis sunt uocata, et stellis notabilibus ab astrologis denotata. Ad cuius similitudinem persona ecclesiastica et omnis Deo deuota anima mundo obliqua et caelo recta debet exemplo apostolorum duodecim uitae et doctrinae aequanimitate notabiliter et spectabiliter refulgere, iuxta formam Saluatoris, Matth. 5: Vos estis lux mundi. Non potest ciuitas abscondi supra montem posita, neque accendunt lucernam et ponunt eam sub modio, sed super candelabrum ut luceat omnibus qui in domo sunt. Etenim sancti praedicatores Ecclesiae surit lux mundi, quia omnes animas exemplo et documento irradiant. Sunt ciuitas supra montem, quia auctoritate et gratia, uita et fama omnibus praeeminent. Sunt lucerna super candelabrum, quia omnium audientium et uidentium sunt directionis caelestis forma et uia, lumen et doctrina, Glossa. Hoc requiro ut opera uestra bona uideantur et sic doctrina confirmetur exemplum in apostolo Paulo et ceteris in Ecclesia primitiua, sicut habetur in Historia Ecclesiastica.
3. Tertius est circulus equinoctialis diuidens duo hemisphaeria tangens zodiacum in Ariete et in Libra. Ad cuius similitudinem persona ecclesiastica et Deo deuota anima debet in se et in aliis incedens per medium uirtutum in aduersis aequanimitatem seruare, omnia creata propter Creatorem potenter calcare, et Ecclesiae et duodecim apostolorum uitam et doctrinam exemplis ostendere in uirilitate et maturitate, iuxta formam illam Prou. 24: Vir sapiens fortis est, et uir doctus robustus et ualidus. Etenim fortis est homo, ut dicit Glossa continua: Aduersa omnia aequanimiter tollerando et superando; sed robustus onera propria et aliena portando; ualidus uero in euangelica perfectione constanter perseuerando, et eius aduersarios uiriliter expugnando et confutando. Exemplum in beato Stephano Act. 6; et Paulo Act. 9 et ultra.
4. Quartus est circulus solstitialis aestiualis, sic dictus eo quod sole in eo exsistente fit solstitium aestiuale. Iste tangit zodiacum in Cancro, et est quasi coniunctio nostrae habitabilis et torridus. Ad cuius similitudinem persona ecclesiastica et omnis Deo deuota anima debet multa cantate et claritate centrum sui amoris Christum et caelum empyreum iugiter et perseueranter contemplari, et exemplo Ecclesiae primitiuae et apostolorum ab omni uitio et defectu resilire, et coniungi tota affectione illi beatae nostrae patriae, iuxta formam Apostoli II Cor. 5: Audemus autem et bonam uoluntatem habemus magis peregrinari a corpore et praesentes esse ad Deum. Et ideo contendimus siue absentes siue praesentes placere illi. Glossa continua: Audemus, non cessantes a bono opere, licet caro repugnet, licet aduersa se ingerant et cum audacia; bonam uoluntatem habemus ut non tristemur nec murmuremus in aduersis. Profecto enim ausus ille apostolicus sanctus est, quo quis pro amore Christum uidendi et perfruendi semper cupit mori in hoc uoto semper paratus. Cuius argumentum est maximum si iugiter contemplationi caelesti resudat, et a dilecti aeterni recogitatione sapida numquam cessat, et omni eius beneplacito exemplo apostoli se deuote coaptat. Hoc faciebat et docebat uiriliter Petrus ut habetur in Itinerario.
5. Quintus circulus est articus siue septentrionalis, dictus solstitialis hiemalis, eo quod sole exsistente in eo fit solstitium hiemale, et est quasi diuisio nostrae habitabilis et frigidus habitabilis polus nobis semper uisibilis. Ad huius similitudinem persona ecclesiastica et deuota anima diuinis carismatibus et supermentalibus consolationibus tamquam recreatiuis septentrionalibus in corpore praesentis uitae nequam stabiliter debet eleuari et coaptari, et ab omni occasione carnalitatis et cupiditatis uiriliter et cum aedificatione omnium resecari et elongari, iuxta formam Apostoli II Cor. 5: Siue enim mente excedimus, Deo; siue sobrii sumus, uobis. Caritas enim Christi urget nos. Mentis uero excessus in Deum est configuratio et absorptio interiorum affectionum quadam carismatum saporatione ad Christum; sobrium auteur esse ad proximum est defalcare a se omne uitium propter aliorum exemplum. Glossa continua: "Siue enim mente, id est mentis contemplatione excedimus omnia temporalia" et etiam humana natura; rapti sumus nos, ut audiamus arcana uerba Deo, id est ad laudem Dei est hoc qui nos sic exaltauit.
6. Sextus circulus est antarticus seu australis polus nobis semper inuisibilis; et opponitur artico. Ad cuius similitudinem persona ecclesiastica et deuota Deo anima est austro gratiae superuenientis semper perflata, et in intentione ab omnibus hominibus celata et soli Deo nota; uentoque mundani fauoris opposita, iuxta illud quod habetur Cant. 4: Surge Aquilo, et ueni Auster, perfla hortum meum, et fluent aromata illius. Surgit enim aquilo, secundum quod tangit Glossa continua, quando a Dei seruo recedit hostilis omnis tentatio et praua occasio; perflatur hortus animae sanctae quando diuinis carismatibus et Spiritus Sancti consolationibus perfunditur; fluunt uero aromata quando proximus suaueolenter eius aedificatione uitae et eruditione doctrinae recreatur et consolatur.
7. Septimus circulus est colurus septentrionalis qui incipit a polo septentrionali per Cancrum et Capricornum circulariter procedens et iterum redit ad suum principium. Ad cuius similitudinem persona ecclesiastica et anima Deo digna, omnia facta sua a gratia caelesti inchoat et rationabiliter et spiritualiter uiuendo et caelestia contemplando mundum et diabolum sub pedibus ponit, terminando semper in Deum, iuxta id quod habetur, Col. 3: Omne quodcumque facitis in uerbo aut opere, omnia in nomine Domini nostri Iesu Christi facite, gratias agentes Deo et Patri. Omnia autem in Saluatoris nomine facit et dicit, qui eius uitae et doctrinae in nullo contradicit operibus uel sermonibus, immo praemittit eum, et gratiae suae se committit primo in omnibus. Gratias uero agit Deo et Patri, qui eum facit finem et terminum omnium actionum suarum. Glossa continua: Omnia in nomine Domini nostri lesu Christi facit, qui habitu uel actu in nullo ei contradicit uel contrafacit.
8. Octauus circulus est colurus australis qui per Libram in Arietem similiter redit ad punctum suum. Ad huius similitudinem persona ecclesiastica et omnis Deo deuota anima, gratia Dei perfusa de maturitate uitae in potestatem et uictoriam hostilis nequitiae triumphaliter transit, et semper in omnibus redit in Deum suum, iuxta formam Apostoli, Phil. 2: Estote sicut filii Dei in medio nationis prauae et peruersae, inter quos lucetis sicut luminaria in mundo, uerbum uitae continentes ad gloriam meam in diem Christi. Etenim sicut filius esse ueraciter comprobatur quicumque euangelice uiuens potenti uirtute uitiis obstat semper prae oculis habens Deum, et omnia bona faciens propter amorem suum. Glossa continua: "Sitis simplices sicut filii Dei, ut nec saltem ulla actio in uobis inueniatur unde repraehensensibiles uideamini".
9. Nonus circulus est horizon finitiuus uisus quo circulo caelum et terra uidentur pariter copulari. Ad cuius similitudinem persona ecclesiastica et omnis deuota anima considerationum suarum terminum semper debet habere certum et limitatum secundum regulam ueritatis aeternae, qua aeterna et temporalia sapienter in se disponat et ordinet ad exemplar dispositionis diuinae, iuxta quod mysterialiter scribitur, Exod. 25: Inspice, et fac secundum exemplar quod tibi in monte monstratum est. Inspicit autem qui omnia agenda prudentia caeli illustrat considerat; facit uero secundum exemplar in monte monstratum qui, secundum quod leges aeternitatis uelle cognouit, singula operatur et secundum regulam illam caelestem metitur. Glossa continua: Praelatus quae agenda sunt in contemplatione scrutatur edixit et rediens horum exemplar in exsecutione actionis subditis ostendit.
10. Decimus circulus est circulus meridianus, designans illam partem zodiaci in qua sol uidetur aequaliter distare inter orientem et occidentem. Ad cuius similitudinem persona ecclesiastica et omnis Deo deuota anima debet feruere caritate et demonstrare sanctitatem, et aequanimitatem praebere in prosperis et aduersis, iuxta quod habetur Eccli. 27: Homo sanctus in sapientia manet sicut sol, nam stultus sicut luna mutatur. Homo enim sanctus suae sanctitatis in hoc praebet signa, quia sicut sol caritate ardet, et sicut sol sanctitate lucet, et sicut sol aequanimitate et immutabilitate gaudet. Glossa ordinaria: Homo sanctus id est mundus et firmus; in sapientia, id est amore et contemplatione aeternae ueritatis; manet sicut sol, id est uniformiter etc.; nam stultus etc.
<Cap. 7: De duodecim signis caeli>
Signa caeli duodecim, de quibus Ier. 10: A signis caeli nolite metuere, sunt hi secundum philosophiam et astrologiam probabiliorem, id est secundum Ptolomaeum et Alfraganum et Alexandrum.
1. Primum est Aries, in quo quidem sol exsistens facit dies artificiales atque noctes aequales, quo etiam abdita prodeunt ad lucem et secreta sapientibus innotescunt. Ad cuius similitudinem praelatus, in quo Christus est, aequanimitatem seruat et seruari docet in prosperis et aduersis, sua etiam diligentia peccatores ueniunt ad lucem gratiae et iusti ad notitiam ampliorem diuinae sapientiae, iuxta formam Apostoli, II Tim. 4: Praedica uerbum, insta opportune, importune. Opus fac Euangelistae, ministerium tuum impie. Sobrius esto. Profecto praedicat uerbum, qui docet uiuere secundum Euangelium; instat opportune, qui in praedicando opportunitatem temporis, personarum et uerborum pensat; instat importune, qui rebelles et contumaces quadam sollicita manu pulsat; opus facit euangelistae, qui opere ostendit quod sermone allicit; ministerium suum implet, qui circa commissum sibi talentum nil negligit; sobrius exsistit, qui in prosperis et aduersis aequanimis et aequalis persistit, uel qui modum in omnibus seruat, ut tangit Glossa ordinaria.
2. Secundum signum est Taurus, quod est signum terreum, frigidum, fixum et nocturnum. Ad cuius similitudinem praelatus, in quo Christus est, debet esse pallidus maceratione, frigidus castitate, exsistitfixus stabilitate, et nocturnus oratione, iuxta formam I Pet. 1: Animas uestras castificantes in obedientia caritatis. Sobrii, perfecti sperate in eam quae offertur uobis gratiam. Item, I Pet. 2: Omnes unanimes in oratione estote compatientes, fraternitatis amatores etc. Debet enim christianus animam, id est sensitiuam siue appetitiuam, castificando macerare, et sobrietate frigidare, et perfectione stabilire et firmare et sancta oratione in gratia Spiritus Sancti se conseruare, et oblatam in oratione gratiam angelica uita custodire, et sic in aeuum de Deo confidere et sperare. Glossa continua: Animas uestras castificantes prius per fidem et continentiam, deinde castas ostendentes in obedientia caritatis.
3. Tertium signum est Gemini, quod quidem est signum aereum, masculinum, mediocre diurnum. Ad huius similitudinem praelatus, in quo Christus est, debet esse aereus mentis serenitate et contemplatione, masculinus uirili actione, mediocris temperantiae, uirtute diurnus uitae claritate, iuxta formam Apostoli, Phil. 3: Nostra autem conuersatio in caelis est, unde etiam Saluatorem expectamus Dominum Iesum Christum. Conuersationem autem habet in caelis qui usum habet caelestis contemplationis et desiderium continuum beatae aeternitatis, quo facto meretur iugem serenitatem interioris hominis et longanimitatem patientiae uirilis et modestiae et sanctitatis lucis siue ueritatis; exemplum in beatis Benedicto et Francisco, de omnibus his in uitis eorum.
4. Quartum signum est Cancer, quod quidem est signum aqueum, femineum, instabile, nocturnum. Ad cuius similitudinem praelatus, in quo debet esse Christus, sed tamen e conuerso uitae saeculari conformatus est aqueus per luxuriam, femineus per negligentiam, instabilis per lenitatis notam, et nocturnus per uitae infamiam. Is. 3: Dabo pueros principes eorum, et effeminati dominabuntur eis. Haec est poena populo christiano, iusto sed latenti iudicio Dei inflicta, ut lenes moribus, resoluti actibus, inconstantes processibus et infâmes operibus ei praesint, iuxta illud Iob 34: Qui regnare facit hominem hypocritam propter peccata populi. Glossa continua: "Principes eorum dabo pueros, non solum aetate sed sensu et moribus; et effeminati, id est imbecilles et deliciosi feminarum usu abutentes; dominabuntur eis ut tyranni".
5. Quintum signum est Leo, quod quidem signum est domus solis et exaltatio eius. Ad huius similitudinem praelatus debet esse habitaculum Christi et exaltator nominis eius in subditis, Eccli. 24: Ego in altissimis habito, et thronus meus in columna nubis. Etenim secundum quod innuit Glossa, sapientia aeterna Deus Dei Filius nonnisi in habentibus sublimia de se desideria, et in extollentibus deuote sua praeconia requiescit, sedemque ponit in columna nubis, id est in anima stabiliter in se fixa et sua gratia fontaliter irrigata.
6. Sextum signum est Virgo, quod quidem signum est domus Mercurii et exaltatio eius. Ad huius similitudinem praelatus, in quo est Christus, debet esse habitatio iocunditatis aeternae et magnificatio eius in aliis,' iuxta illud quod sapientia aeterna, Eccli. 24 dicit: Transite ad me omnes qui concupiscitis me, et a generationibus meis adimplemini. Spiritus enim meus super mel dulcis et hereditas mea super mel et fauum; memoria mea in generatione saeculorum. Transire debet anima serui Dei de affectu saeculi ad desiderium passionis Christi, qui est sapientia Dei et gloria paradisi, quia tunc eum tantummodo ueraciter et realiter potest habere hospitem et suam sentire suauitatem et eius praedicare bonitatem. Glossa continua: Transite ad me praedicatione eorum quos genui; et a generationibus meis, id est spiritu timons et amoris, adimplemini.
7. Septimum signum est Libra, quod quidem signum est domus Veneris et prima exaltatio Saturni. Ad cuius similitudinem praelatus, in quo est Christus, debet esse coniugatorum ordinator et fautor, et uirginum promotor et commendator et confortator, iuxta formam Apostoli I Cor. 7: Qui matrimonio iungit uirginem suam, bene facit; et qui non coniungit, melius facit, quasi dicat secundum ueritatem quod primum est bonum et salutare, sed secundum magis laudabile et dignius remuneratione, ut tangit Glossa continua.
8. Octauum signum est Scorpio, quod quidem est domus prima Martis et nullius exaltatio. Ad huius similitudinem praelatus non bonus est qui receptator et fautor principalis guerrarum auctorum et nullius boni promotor in collegio clericorum uel subditorum suorum. Sed tali competit illud Is. 22: Ecce asportari te faciet sicut asportatur gallus gallinacius; et quasi pilam mittet te in terram. Gallus autem gallinacius est praelatus cuius uita est plena garritibus et inutilibus ostentationibus et uacua omnibus bonis fructibus. Glossa continua: "Gallus gallinacius est praelatus non generans in Ecclesia".
9. Nonum signum est Saggitarius, in quo quidem signo sol exsistens ad nos mittit pluuias, grandines atque niues. Ad cuius similitudinem praelatus, in quo est Christus, emittit sua oratione et doctrina ad subditos influentias gratiarum, comminationes tormentorum, et allectiones aeternorum candorum, exemplo Iosue de quo 46 Eccli. habetur, quod audiuit illum magnus et sanctus Deus in saxis grandinis uirtutis ualde fortis. Per quem modum praefato modo hodie contingit praelatis, et suis subditis exsequentibus, praemissa tria secundum ueritatem et fortitudinem zeli Euangelii hoc nuntiando. Glossa continua: "Sicut plures ceciderunt saxis grandinis quam gladio Iosue, sic rudis praedicatio, supple in ardore zeli facta, plures praedicatores interficit quam polita".
10. Decimum signum est Capricornus, quod quidem est Saturni primum domicilium et exaltatio Martis. Ad cuius similitudinem praelatus uilis in aduersis est castitatis propugnaculum, sed in prosperis uanitatis laudator et sectator et refugium. Sed tali competit illud Eccli. 2: Vae duplici corde, et peccatori terram ingredienti duabus uiis. Duplex autem cor habere et duas uias tenere dicitur, non solum qui uult placere Deo et mundo, sed etiam qui secundum dualitatem temporis aduersi et prosperi uult currere cum Deo sine stabilitate, immo cum seruili timore. Glossa ordinaria: "Vae duplici corde, id est doloso qui habet aliud in corde, aliud in ore; unum ad placendum Deo, aliud ad placendum mundo".
11. Vndecimum signum est Aquarius; huius signum domus est Saturnus in die, Mercurius de nocte et Iupiter participat cum eis. Ad huius similitudinem bonus praelatus in prosperitate gloriatur honeste et desideriorum aeternorum sublimitate; et in aduersitate supermentali amoenitate et Spiritus Sancti recreatione, iuxta formam Apostoli Rom. 5: Caritas Dei diffusa est in cordibus nostris; et iterum ibidem: Non solum autem, sed et gloriamur in tribulationibus, quasi dicat cor nostrum dilatatur in Deo et configuratur Christo in prosperitatibus, nec umquam deicimur, immo collaetamur in aduersitatibus. Glossa ordinaria: "Non solum per Christum gloriamur in spe gloriae, uerumetiam per gratiam eius gloriamur in tribulationibus quas pro eo patimur".
12. Duodecimum signum est Piscium, cuius signi domus in die est Venus, in nocte Mars, et luna participat cum eis. Ad huius similitudinem indignus praelatus in prosperis succumbit luxuriae, in aduersis conturbationi mentis ualide et defectibus multis hinc inde, Eccli. 27: Stultus sicut luna mutatur. Glossa continua: "De uitio in uitium, de peccato in peccatum et de defecto in defectum ruendo" etc.
<Cap. 8: De planetis in generali>
Stellae planetares septem, de quibus Iud. 5 habetur: Stellae manentes in ordine et cursu suo aduersus Sysaram pugnauerunt, secundum astrologos potiores, scilicet Ptolomaeum et Aristotelem et eorum sequaces has proprietates habere noscuntur.
1. Nam sunt primo elementorum immutatiuae. Sic boni praelati et religiosi sunt subiectiuorum actiuorum de bono in melius semper promotores et in diuina translatores. Eccli. 37: Vir sapiens plebem suam erudit, et fructus sensus illius laudabiles sunt. Vir uero sapiens, secundum quod dicit Glossa continua, est ecclesiasticus doctor siue praelatus circumspectus et religiosus qui uerbo et exemplo erudit plebem suam, id est de uirtute in uirtutem, de bonis ad meliora, subditos ascendere facit, cuius fructus tales laudabiles sunt, quia apud Deum et homines digni laude probantur et inueniuntur, id est pleni ueritate, non uanitate. Exemplum in beatis Nicholao et Martino in legendis eorum.
2. Secundo, omnium generabilium generatiuae et corruptibilium corruptiuae. Sic boni praelati sunt studiosi ad pullulare faciendum in bonis subditis meliora et exterminandum in malis peccata et uitia, Ier. 1: Ecce constitui te super gentes et regna ut euellas, destruas, disperdas, et dissipies, et aedifices, et plantes. Ad hoc enim, ut innuit Glossa ibidem: Vnusquisque praelatus ponitur ut exterminet uitia, haereses et peccata; aedificet uero et plantet fidem et cetera salutaria bona. Exempla habemus innumera de praelatis talibus in Historia Tripartita et Ecclesiastica et in libro Dialogorum beati Gregorii.
3. Tertio, contrarietate sui motus impetus caelestis corporis retardatiuae. Sic praelati boni sua oratione sunt diuinae irae placatiui, Sap. 18: Proferens Aaron seruitutis suae scutum, orationem et per incensum deprecationem allegans, resistit irae et finem imposuit necessitati. Etenim, ut habetur in Glossa super librum Num. 16 et super librum Sap. 18: Hoc est officium praelatorum et sacerdotum: sua oratione placare iram Dei circa populum suum.
4. Quarto, sunt tempestatis et serenitatis concitatiuae. Sic praelati debent deturbare uitiosos incorrigibiles, et sine ulla turbatione conseruare studiosos et pacem amantes. Prou. 20: Rex qui sedet in solio iudicii, dissipat omne malum intuitu suo. Praelatus quippe euangelicus uitam habens dignam et discretam prouidentiam sua sollicitudine et industria deturbat uitiosos et promouet studiosos. Positus est enim ad uindictam malefactorum, laudem uero bonorum, ut habetur I Pet. 2.
5. Quinto, sterilitatis et fertilitatis inductiuae. Sic praelati boni steriles faciunt subditos quantum ad uitia et carnalitates, et fertiles quantum ad uirtutes et sanctas operationes. Eccli. 37: Vir peritus multos erudiuit, et animae suae suauis est, quasi dicat praelatus sapiens omnium subditorum eruditioni et aedificationi intendit, uitia necando in his et uirtutes inferendo in illis, nihilominus semper in aeternae suauitati uacando et numquam a procuratione promotionis subditorum cessando. Glossa continua: Vir peritus in sacra Scriptura; multos erudiuit in uita et scientia; et animae suae suauis est, id est propitius, quia inde mercedem percipiet sempiternam.
6. Sexto, fluxus et refluxus maris causatiuae. Sic boni praelati sunt in subditis suis sua aedificatione et informatione causa siue dispositio fluxus consolationum mundalium et refluxus consolationum caelestium. Phil. 3: Existimo omnia detrimentum esse propter eminentem scientiam lesu Christi domini mei, propter quem omnia detrimentum feci, et arbitror ut stercora, quasi dicat ut realiter habetur in Glossa ordinaria: Ecce forma uiuendi secundum Euangelium: deponere, scilicet omnes consolationes mundi et inhiare totaliter consolationibus Christi.
7. Septimo, suarum qualitatum et uirtutum ad inuicem participatiuae. Sic boni praelati et uiri sancti in alterutrum gratias acceptas refundunt, I Pet. 4: Vnusquisque, sicut accepit gratiam, in alterutrum illam administrantes, sicut boni dispensatores multiformis gratiae Dei, quasi dicat `seruio tibi de ueritate doctrinae, serui mihi de caritate eleemosynae; seruio tibi de exemplo, serui mihi de laude Dei praeconio; seruio tibi de orationis suffragio, serui tu mihi de hospitalitatis beneficio'; Glossa: Sine spe temporalis mercedis fiant omnia.
<Cap. 9: De Saturno>
De planetis singillatim et per ordinem et primo de Saturno. Saturnus has habet proprietates secundum astrologos peritiores, scilicet Ptolomeum et Aristotelem et eorum sequaces.
1. Nam primo circulus eius est a terra remotissimus et tamen terme inter omnes planetas maxime est nociuus. Sic perfectus homo est a terrenis eleuatissimus et terrena amantibus maxime est contrarius. Phil. 3: Multi enim ambulant, quos saepe dicebam uobis (nunc autem et flens dico) inimicos crucis Christi. Nostra autem conuersatio in caelis est. Etenim quanto uir sanctus malos homines abominatur tanto ad caelestia eleuatur, et quanto uitiis inimicatur tanto aeternis donis perfunditur.
2. Secundo, plus nocet retrogradiendo quam directe procedendo. Sic uir sanctus plus nocet malis se subtrahendo eis quam prosit conuiuendo recte et commorando cum eis. Exemplum in Elias III Reg. 18, qui plus nocuit Achab et lezabel fugiendo eos quam profuerit stando cum eis.
3. Tertio, in colore est pallidus siue liuidus sicut plumbum. Sic uir sanctus in facie siue repraesentatione mortificatus apparet ob deuotionem crucis. II Cor. 4: Semper mortificationem Iesu in corpore nostro circumferentes ut et uita Iesu manifestatur in carne nostra mortali. Vir quippe sanctus libenter mortificatur in sensibus ut salubriter uiuificetur in affectibus, ut ex continua Glossa colligitur.
4. Quarto, disponit hominem esse grauem et raro hilarem siue ridentem. Sic uir sanctus suo exemplo trahit alios ad morum grauitatem et uitae maturitatem. Tit. 2: In omnibus te ipsum praebé exemplum bonorum operum, in doctrina, in integritate, in grauitate. Vir enim perfectus maxime in tribus cognoscitur, scilicet in sapientia linguae, in munditia pudicitiae et in regularitate uitae, ut habetur in libro De uitis et collationibus Patrum a Hieronymo et Cassiano.
5. Quinto, cum sole de die et cum luna de nocte participat. Sic uir sanctus de die uacat ueritatis aeternae ostendendo, et de nocte deuotionis et lacrimarum solatio, exemplo Christi, Luc. 21: Erat autem diebus docens in templo, noctibus uero exiens morabatur in monte qui uocatur Oliueti. Ambrosius in glossa Luc. 6: Ecce forma quam aemulari debemus: In die enim mandat Deus misericordiam suam et nocte canticum. Positi sumus enim ad annuntiandum mane misericordiam Dei et ueritatem degustandum per noctem. Vbi legitur hoc ipsum de beato Dominico in uita ipsius.
6. Sexto, prima facies signi Leonis est ipsius, similiter prima facies Piscium. Sic uir sanctus pro defensione ueritatis leonis more se habet, et in tempore aduersitatis undis tribulationum more piscium audacter superfertur. I Macch. 3: Similis factus leoni in operibus suis, et sicut catulus leonis rugiens in uenatione sua. Hab. 1: Facies hominis quasi pisces maris. Vir enim sanctus assimilatur leoni propter audaciam ueritatis, piscibus propter uictoriam tempestatis, ut colligitur ex Glossis super auctoritatibus antedictis.
7. Septimo, propter sui circuli magnitudinem in quolibet signo moratur per 30 menses et complet cursum suum in 30 annis. Sic uir sanctus propter caritatis amplae latitudinem in quolibet uestigio creationis morosam ducit et deuotam considerationem et totum decursum uitae suae ponit in perfectione mandatorum decalogi et Euangelii in honorem beatissimae Trinitatis. II Cor. 6: Os nostrum patet ad uos, O Corinthi, cor nostrum dilatatum est. Vere illius cor dilatatur qui per omnia uestigia requirit piae dilectionis Christum et in aurore eius perseuerat usque ad finem suum. Glossa continua: Quasi dicat Apostolus cor nostrum dilatatum est, id est omnia inuenio in corde meo quae uobis trado docendo. Vnde non erubesco dicere ea quae in me inuenio.
<Cap. 10: De Ioue>
Iupiter has habet proprietates secundum astrologiam probabiliorem, scilicet secundum Ptolomeum et Aristotelem et eorum sequaces.
1. Nam primo est planeta beneuolus et in suis qualitatibus temperatus. Sic bonus praelatus, uel sanctus homo, disponit inferioribus ad securitatem beneuolentiae respectu Dei et proximi et ad uirtutem uniuersalis temperantiae, Sap. 8: Sobrietatem enim et sapientiam docet, et iustitiam et uirtutem, quibus nihil utilius est in uita hominibus. Etenim ea quae sapientia docet, illa docet a sapientia doctus. Docet enim temperate uiuere, prudenter eligere, ius unicuique reddere, in aduersis et prosperis fortem esse, iuxta quod Glossa ordinaria continet super locum praemissum.
2. Secundo, est in colore argenteus, clarus et blandus, et ideo in eius circulo antiqui causam felicitatis posuerunt. Sic praelatus bonus et homo sanctus, quantum in se est, satagit animas inferiorum reddere pretiosas, praeclaras et benignas. Sic faciebat Apostolus I Cor. 10: Estote sicut ego, quia ego sicut et uos. Erat auteur Apostolus pretiosus uirtutibus, praeclarus sermonibus, benignus moribus. Talesque desiderabat filios suos esse, sicut tangit Chrysostomus De laudibus Pauli.
3. Tertio, sua bonitate reprimit malitiam Saturni quando in superiori parte circuli sui circulo Saturni coniungitur. Sic bonus praelatus, uel sanctus homo, sua bonitate reprimit malitiam animi elati uel male dispositi, maxime quando animus talis hominis uerbis et consiliis ipsius applicatur, II Cor. 10: Parati sumus subiugare omnem inobedientiam cum impleta fuerit uestra obedientia. Quippe subiugandi sunt iugo ueritatis et humilitatis fallaciter elati, et ad hoc studium debemus habere ut circa tales forma Euangelii teneatur, sicut expresse scribit beatus Bernardus Ad Eugenium.
4. Quarto, adiunctus planetis bonis bonas facit impressiones et utiles in elementis inferioribus. Sic bonus praelatus, uel homo sanctus, bonis confratribus comitatus bonas aedificationes et eruditiones facit in inferioribus et simplicibus fratribus. II Tim. 2:Sectare iustitiam cum his qui inuocant Deum; de corde puro et conscientia bona et fade non ficta. Etenim comitatus sanctae societatis ornatus est pontificum et aedificatio subiectorum, sicut probat beatus Hieronymus in epistola Ad Nepotianum, De Vita Clericorum.
5. Quinto, in corpore hominis cooperatur ad pulchritudinem et honestatem. Sic bonus praelatus et homo sanctus cooperatur in Ecclesia ad omnem conuersationis decorem et sanctimoniae castitatem et pulchritudinem, Phil. 2: Lucetis sicut luminaria in medio nationis prauae et peruersae. Lucent autem sicut luminaria in firmamento Ecclesiae qui sibi retinentes fontale salutis suae lumen aliis sacra documenta et euangelica exempla pio studio subministrare non cessant, nec a promotione et illuminatione animarum aliquando desinunt, ut pulcherrime tangit Glossa continua.
<Cap. 11: De Marte>
Mars, secundum Ptolomeum et Aristotelem et eorum sequaces, has proprietates habere dignoscitur.
1. Est enim planeta primo calidus et siccus. Sic bonus homo, siue praelatus, calet diuino amore et squalet carnis mortificationem, Il Cor. 5: Siue mente excedimus, Deo; siue sobrii sumus, uobis. Gantas enim Christi urget nos. Mente uero excedit Deo qui flamineo ardore desideria in aeternitatem sursum agit. Sobrius est proximo qui austeritate uitae ab omni carnalitatis uitio propter aedificationem supernam se subtrahit, incitatus amore imitationis Christi, sicut innuit Glossa continua. Exemplum in Paulo sicut ponit Chrysostomus De laudibus eius.
2. Secundo praeest cholere et cholericae complexioni. Sic uir bonus, siue praelatus, dominatur motibus superbiae et iracundiae et omni dispositioni proteruae uel saluti contrariae, Prou. 16: Melior est patiens uiro forti, et qui dominatur animo suo expugnatore urbium. Dissimulator etenim iniuriarum testis est sapientiae maximae et dominatio interiorum omnino signum est Dei gratiae; sicut enim dicit Glossa continua: "Vincit animum quem totus mundus non potest uincere".
3. Tertio, in colore est rutilans et fulgidus sicut ignis. Sic homo bonus siue praelatus in conuersatione debet esse gratiosus et in cognitione luminosus et in affectione actiuus et feruidus, Eccli. 48: Surrexit Elias quasi ignis, et uerbum ipsius quasi facula ardebat. Surgit quippe seruus Christi quasi ignis, cum zelo domus Dei succenditur ad aedificationem. Ardet autem uerbum eius ut facula, quando prae nimio feruore interiori mouet in Deum omnes uoce exteriori, sicut tangitur in Glossa continua.
4. Quarto, maiorem uim habet in calefaciendo quam alii planetae. Sic uir sanctus, uel praelatus, magis ceteris inflammatur ad exterminium impuritatum et caritatis incendium, Ioan. 5: Ille erat lucerna ardens et lucens. Bernardus in sermone De natiuitate Baptistae et alias: "Lucere uanum, ardere parum; sed lucere et ardere saluificum et fructuosum".
5. Quinto, disponit ad audaciam et appetitum uindictae. Sic uir bonus uel praelatus animat alios ad uindicandum in se et in aliis diuinas iniurias, I Macch. 2: Phinees zelando zelum legis, accepit pactum sacerdotii aeterni. Locum autem Phinees tenent in Ecclesia, qui zelo fidei et ueritatis diuinae iniurias tollerare non possunt et ad ipsas ulciscendas laborare non desinunt, sicut habentur exempla in Historia tripartita de multis.
<Cap. 12: De Venere>
Venus, qui et Lucifer, secundum Ptolomeum et Aristotelem et eorum sequaces has proprietates habere dignoscitur.
1. Nam primo, est planeta beneuolus et in suis qualitatibus temperatus, calore scilicet et humore. Sic uir bonus semper est dispositus ad beneuolentiam Dei et hominum et omnis iustitiae et uirtutis medium, II Macch. ultimo: Erat Onias uir bonus et benignus, uerecundus uisu, modestus moribus, et eloquio decorus, et a puero in uirtutibus exercitatus. Ecce his uerbis traditur forma praelatis et religiosis quales debent esse et qualiter in Ecclesia uiuere. Debent enim esse exemplo huiusmodi tales, sicut ponit beatus Gregorius pluries in Pastorali et beatus Bernardus De consideratione.
2. Secundo, excedit solis zodiacum in duabus partibus. Sic uir sanctus supermentali conatu excedere facit singulari uirtute gratiae intellectum et affectum animae secundum duas partes eius, alterum eleuando in supercaelicas illuminationes, alium transferendo in diuinas consolationes, Phil. 3: Nostra autem conuersatio in caelis est. Illius autem conuersatio in caelis esse cognoscitur, cuius intellectus circa diuina lumina et cuius affectus semper circa Spiritus Sancti solatia uersari probatur, et sic corpore uiuit in terris quod mente degit in caelis, sicut scribit Chrysostomus De laudibus Pauli.
3. Tertio, semper comitatur solem uel praecedendo uel subsequendo. Sic uir sanctus semper se tenet cum Christo ipsum, uel antecedendo desideriis uel sequendo exemplis, Rom. 8: Neque instantia, nque futura poterunt me separare a caritate Dei quae est in Christo Iesu. Beata autem anima illa ueraciter quae, exemplo apostoli, sine Christo numquam uult inueniri nec ab eius desiderio et imitatione torpescit, ut innuit Glossa.
4. Quarto, colorem habet candentem et refulgentem electro similem. Sic uir sanctus habet conuersationem praeclaram et fulgidam instar electri quasi auream et argenteam sapientia et fama nitentem, Deut. 1: Date ex uobis uiros quorum conuersatio sit probata. Illius uita quippe cognoscitur esse probata cuius claritas omnibus est famosa et gratiosa, ut habetur de multis in Historia Ecclesiastica.
5. Quinto, inter omnia sidera gaudentius fulget et gratiosius radiat. Sic in facie uiri sancti relucet specialiter diuina gratia et diuina laetitia, Act. 6: Intuebantur uultum eius tamquam uultum angeli stantis inter illos. Etenim sicut in facie prudentis lucet sapientia, Prou. 17, ita in facie Deo famulantis lucet diuina gratia, ut habetur ab Augustino in libro Confessionum de sene sancto Simpliciano. Vnde Iudith ultimo: Erat omnis populus iocundus secundum faciem sanctorum.
6. Sexto, in tribus semitoniis soli occurit. Sic uir sanctus occurendo spiritualiter Christo trium tentationum gradus superat et prosternit et tribus uirtutibus theologicis semper in Deum tendit, Amos 4: Praeparare Israel in occursum Dei tui. In occursu quidem Saluatoris accingitur quisquis, calcatis tentationibus toto studio, ei coniungitur et plenis affectibus configuratur, iuxta illud Eccli. 2: Qui timent Deum praeparabunt corda sua, et in conspectu illius sanctificabunt animas suas.
7. Septimo, malitiam reprimit. Sic uir sanctus praesertim malis hominibus et malignis actibus obuiare non desinit, Eccli. 4: Pro iustitia agonizare, et us que ad mortem certa pro iustitia. Pro iustitia uero agonizat, qui omni loco et tempore pro ueritate stat; pro iustitia autem perseueranter certat, qui pro uirtute tormenta suscepta non curat, ut tangit Glossa continua, et exempla sanctorum habentur innumera.
8. Octauo, ad pulchritudinem et delectationem disponit. Sic uir sanctus suis exemplis et documentis ad elegantiam sacrorum morum et recreationem spiritualium consolationum alios informat et nutrit. Sic faciebat apostolus, Eph. 4: Renouamini spiritu mentis uestrae, et induite nouum hominem. Renouatur autem spiritu qui perfunditur internae unctionis afflatu; induit uero nouum hominem qui, actibus Adae depositis, Christo conformis efficitur moribus sacris, ut innuit Glossa continua.
<Cap. 13: De Mercurio>
Mercurius has proprietates habere probatur secundum Ptolomeum et Aristotelem et eorum sequaces.
1. Etenim primo est planeta albus et temperatus. Sic praelatus uel doctor debet esse castitate candidus et sobrietate modestus, Apoc. 3: Vestimentis albis induaris, et collyrio iniunge oculos tuos. Profecto uestimentis albis induitur, quisquis euangelica castitate omatur; collyrio iniungit oculos, qui uirtute temperantiae a fastu et curiositate restringitur, ut tangit Glossa continua partira et doctores exponunt.
2. Secundo, cito uertit se ad naturam illius cui adiungitur, ut cum bonis bonus, cum mediocribus mediocris, cum malis malus efficiatur. Sic praelatus et doctor cum bonis bene agunt, cum mediocribus mediocriter, cum malis male, unicuique secundum sua merita respondentes, iuxta formam Ps. 17: Cum sancto sanctus eris etc. Cum sancto autem sanctus est Deus siue praelatus, quia sancto uiro in sanctitate respondet; cum innocente innocens inuenitur, quia innocenti fauetur per eum; cum peruerso peruertitur, quia peruerso per eum animaduersionis poena infligitur, ut tangit Glossa continua.
3. Tertio, aquis dominatur. Sic praelatus uel doctor concupiscentiis et lasciuis superfertur, Il Cor. 10: In carne enim ambulantes, non secundum carnem militamus. Profecto non secundum carnem ambulat, qui omnia carnis uitia potenter rationi suppeditat et solum ad aeterna anhelat, ut colligitur ex Glossa ordinaria.
4. Dat quarto studiosos et sapientes et loquentes esse; unde a poetis Deus sapientiae et loquentiae dicitur. Sic praelatus et doctor debent informare ceteros ad studium diuinae sapientiae et euangelicae eloquentiae, Eccli. 30: Doce filium tuum et operare in illum. Docet autem filium suum, qui in Christo erudit populum suum; operatur in illum, qui ad eum transmittit in omnibus bonum exemplum, ut tangit Glossa.
5. Quinto, semper cum sole moratur et graditur uno signo ante aut uno post, numquam plus distans quam per 30 gradus. Sic praelatus et doctor semper cum Christo uersatur, a parte ante per bonam uoluntatem, a parte post per sanctam conuersationem, et numquam a cultu Trinitatis et obseruantia decalogi separatur, Phil. 3: Sequor autem si quomodo comprehendam in quo et comprehensus sum a Christo Iesu. Non desinit quidem uir sanctus Christum sequi in uia donec perfecte ipsum comprehendet in patria, ut colligitur ex Glossa continua.
6. Sexto, aliquando ante solis ortum, aliquando post occasum splendet. Sic praelatus et doctor aliquando ante supernae illustrationis aduentum, quasi ad luminis caelestis superuentionem coruscat, aliquando post lapsum peccatores ad lumen gratiae reuocat et reuocatos fide et moribus illustrat, II Cor. 5: Siue mente excedimus, Deo; siue sobrii sumus, uobis. Caritas enim Christi urget nos. Mente uero excedit uir sanctus Deo, cum ad supercaelestes illuminationes eleuatur; sobrius est proximo, quando procurationi salutis supernae et aedificationi gratiae totus impenditur, ut habetur a Glossa continua.
7. Septimo, raro uidetur, quia semper sub radiis solaribus occultatur. Sic praelatus et doctor raro uidetur in publico, quia multi uacant sapientialium luminum studio et caelestium meditationum spectaculo, Sap. 6: Diligite lumen sapientiae omnes qui praeestis populis. Lumen sapientiae etenim diligit, qui caelestium contemplationum fulgori uacat; iugiter quiescens in Deo et satisfaciens proximo, ut faciebat Paulus, sicut dicit Chrysostomus in laudibus eius.
<Cap. 14: De sole>
Sol, de quo Eccli. 42 et 41 ualde, has proprietates habere probatur a philosophis et sanctis et maxime a beato Ambrosio in Hexaemeron et Martiano.
1. Nam est primo oculus mundi. Sic Christus lux uniuersi, Ioan. 8: Ego sum lux mundi. Lux mundi quippe est Christus, quia nulla creatura uidet nisi per eum, Ioan. 1: Erat lux uera etc. Et ut dicit Hugo De sapientia Christi: "Non omnes uident eam qui uident per eam".
2. Secundo est iocunditas diei. Sic Christus Iaetitia paradisi in quo dies aeternitatis, I Pet. 1: In quem desiderant angeli prospicere. Desiderant profecto angeli in Christum prospicere, quia in eo est "recreatio omnis rationalis creaturae", sicut innuit Glossa ordinaria.
3. Tertio est pulchritudo caeli. Sic Christus formositas empyrei, Eccli. 43: Species caeli in uisione gloriae. Pulchritudo enim Christi caelestis hominis est decor totius gloriae paradisi, sicut habetur a Hieronymo in Vitis patrum et Cassiano.
4. Quarto est mensura temporum. Sic Christus dispositor omnium aeuorum et aeuiternorum, Sap. 12: Tu autem dominator uirtutis, cum tranquillitate iudicas omnia, et cum magna reuerentia disponis nos. Glossa ordinaria: Cum tranquillitate iudicat et disponit omnia, quia immobilis in se manens dat cuncta moueri.
5. Quinto est causa et uigor omnium nascentium. Sic Christus causa et uigor omnium creaturarum, Ioan. 1: Omnia per ipsum facta sunt, et sine ipso factum est nihil. Augustinus, VI libro De Trinitate: "Filius est ars plena omnium rationum uiuentium", quia omnia creata habent in eo exemplar et rationem uiuentem.
6. Sexto est planetarum decor. Sic Christus angelorum et beatorum ornatus, Is. 61: Gaudens gaudebo etc., quasi sponsam ornatam monilibus suis. Superna quidem curia quasi aeterna Christi sponsa, ornatur Christi sponsi praesentia, quasi omnium florum elegantia et fragrantia, sicut habetur a Bernardo Super Cant. et alibi.
7. Septimo est omnium stellarum perfectio. Sic Christus omnium electorum consummatio, Ps. 118: Omnis consummationis uidi finem. Finis enim omnis consummationis Christus est, quia solum in eo consummatur et perficitur desiderium electorum, ut tangit Augustinus Super Ioannem.
8. Octauo est moderator firmamenti. Sic Christus conciliator uniuersalis Ecclesiae, I Tim. 2: Vnus est mediator Dei et hominum homo Christus Iesus. Verbum quidem caro factum est ut mundum Patri reconciliaret et pro omnibus mediator interueniret, ut ponit Augustinus in Confessionibus et tangit Super Ioannem.
9. Nono est rex naturae. Sic Christus rex gloriae, Ps. 23: Dominus uirtutum ipse est rex gloriae. Ipse enim Dominus lesus; ideo habet nomen quod est super omne nomen quia data est ei omnis potestas in caelo et in terra, ut habetur Matth. ultimo.
10. Decimo est fous mentis, id est memoria rationis. Sic Christus est fontale principium memoriae angelorum et hominum, Sap. 7: In animas sanctas se transfert, amicos Dei et prophetas constituit. Sapientia quippe Dei Christus deuotas sibi animas implens suae amicitiae copulat et sui memores facit.
11. Vndecimo est mens uniuersi. Sic Christus conseruator saeculi, Is. 42: Seruaui te et dedi te in foedus populi. Apoc. 3: Seruabo te ab hora tentationis quae superuentura est in uniuerso mundo. Haec est hora finis mundi in qua suam exercebit potentiam Antichristus, ut habetur Apoc. 20 et Dan. 11.
12. Duodecimo habet proprium lumen, non acquisitum. Sic Christus ab aeterno propriam sapientiam, Prou. 8: Per me reges regnant et legum conditores iusta decernunt. Per sapientiam enim Christi omnia sapienter aguntur; ipse est enim fons sapientiae in excelsis, ut habetur Eccli. 1.
13. Decimo tertio est omnibus luminaribus caeli maior in quantitate et dignitate. Sic Christus maior omnibus angelis et sanctis in uirtute et in honore, Eccli. 1: Rex omnipotens et metuendus nimis, sedens super thronum et dominans Deus. Christus enim cui soli datus est principatus et honor regni, ut cantatur in octaua Epiphaniae, et est uerbum Ambrosii.
14. Decimo quarto medium semper tenet locum. Est enim medius planetarum et circulus eius transit recte per mediam lineam zodiaci et ad harmoniam caelestem perficiendam. Hoc facit sol in suo circulo quod facit media cordula in musico instrumento. Sic Christus semper medium eligit iustitiae, sobrietatis et unitatis et caritatis, Ioan. 1: Medius uestrum stetit quem uos nescitis. In medio iustorum etenim Christus stetit, quia caritatiue se omnibus conformauit et morem gessit, ut dicit Chrysostomus Super Ioannem.
15. Decimo quinto uitam, formam et speciem omnibus administrai. Sic Christus, Is. 43: Haec dicit Dominus creans te Iacob, et formans te Israel: Noli timere quia uocaui te et redemi te. Vnus etenim est creator et formator et saluator omnium: Christus Iesus cui est proprie suis creaturis formas et species tam corporales quam spirituales signanter imprimere secundum proprias qualitates, ut innuit Glossa continua.
16. Decimo sexto habet uirtutem nutritiuam, nam sua subintratione omnia terme mandata semina in nutrimentum conuertit. Sic Christus omnia dona sua animabus infusa in pastum spiritualem conuertit, Ioan. 10: Ingredietur et egredietur, et pascua inueniet. Etenim hoc est Christo proprium ut animas in se iactatas pastu suo salutari iugiter pascat.
17. Decimo septimo uirtutem habet confortatiuam. Sic Christus habet confortare animas et animae confortari in eo, Eph. ultimo: Confortamini in Domino et in potentia uirtutis eius. Confortatur autem in Domino qui ex mentis bonis totam spem et fiduciam ponit in eo qui est fortitudo egeno.
18. Decimo octauo uim habet fecundatiuam; nihil enim fructificat neque crescit ubi solis radius non attingit. Sic Christus est fecundator bonorum operum et sine sua gratia nullum bonum producitur, Ioan. 15: Sine me nihil potestis facere. Etenim sine nutu Dei, nec passer ad terram, nec folium cadit arboris, nec est actio boni operis.
<Cap. 15: De luna>
Luna, de qua Eccli. 43, multum has proprietates habere scribitur a philosophis et sanctis probabilioribus, et maxime a Ptolomeo et Aristotele et beato Ambrosio in Hexaemeron.
1. Nam est primo decor noctis. Sic beata Virgo decor huius mundi opaci fuit, Eccli. 6: Decor enim uitae est in illa. In matre enim Christi omnis generis pulchritudo spiritualis est, ut dicit Bernardus in sermonibus, in mundo isto refulsit.
2. Secundo est mater roris. Sic beata Virgo mater gratiae et omnis caelestis influentiae, Eccli. 24: In me gratia omnis uiae et ueritatis, in me omnis spes uitae et uirtutis. Qui igitur uult inuenire gratiam requirat matrem Christi, inuocet Mariam. Ipsa est enim quae nouit gratiam inuenire, sicut dicit Bernardus super Missus est.
3. Tertio est humoris ministra. Sic beata Virgo compassionis et misericordiae alumna, Eccli. 24: Spiritus meus super mel dulcis. Affectum enim purissimum super omnes creaturas beata Virgo possedit, ut ponit Hieronymus De assumptione eius.
4. Quarto est dominatrix maris. Sic beata Virgo uniuersaliter triumphauit de omni mundi amaritudine, Eccli. 24: In fluctibus maris ambulaui; et omnium excellentium et sublimium colla propria uirtute calcaui. Ambulauit beata Virgo quidem per amaritudines huius saeculi, scilicet superlata eius triumphauit omnino de eis confutans principatus daemonum et potestates, ut tangit Hieronymus De assumptione eius.
5. Quinto est temporum mensura. Sic beata Virgo sua tempora mirabiliter disponebat et ordinabat ut posset ei competere illud Sap. 11: Omnia in numero, pondera et mensura disposuisti. Beata etenim Virgo nihil sine certa causa et ratione agebat, omneque otium summe uitabat, ut ponit Bernardus in sermonibus.
6. Sexta est aemulatrix solis. Sic beata Virgo Filii sui, Luc. 2: Fili quid fecisti nobis sic. Ecce pater tuus et ego dolentes quaerebamus te. Quia enim beata Virgo multum Filium suum zelabat, ideo cum multo dolore eum requirebat, ut ponit Bernardus in sermonibus.
7. Septimo est mutatrix aeris. Sic beata Virgo mutatrix nostrae condicionis ueteris, Eccli. 24: Transite ad me omnes qui concupiscitis me et a generationibus meis adimplemini. Felix uero qui transcendit deuotione ad Christi matrem, quoniam renouabitur ut aquila uita eius et replebitur gratia anima eius, ut ponit Bernardus in sermonibus.
8. Octauo est lumen a se non habens, sed a plenitudine solis sibi lumen acquirens. Sic beata Virgo fuit Filii sui solaris et fontalis luminis susceptiua, Eccli. 50: Quasi luna plena in diebus suis, sic refulsit in templo Dei. Vere enim mater Christi extitit quasi luna plena, quia omnium supercaelestium radiorum fulgores in se suscepit, dum illum in quo sunt omnes thesauri sapientiae Dei in se portauit, ut ponit Bernardus in sermonibus.
9. Nono est figurae et formae suae mutatiua. Sic beata Virgo pro omni loco et tempore suae bonitatis erat aedificatoriae secundum personarum uarietatem ostensiua et communicatiua, iuxta illud Apostoli I Cor. 9: Omnibus omnia factus sum, ut omnes saluos facerem. Hieronymus in sermone De assumptione beatae Mariae: "Erat nimirum Maria multis repleta uirtutum odoribus, manensque in ea fragrabat ex ea suauissimus odor etiam spiritibus angelicis".
10. Decimo est omnium humorum augmentatiua. Sic beata Virgo de abundantia gratiae suae omnibus deuotis Deo est subministratiua, Eccli. 24: Sicut aquaeductus exiui de paradiso. Vere beata Virgo est gratiae caelestis aquaeductus, quia gratiam Filii omnibus portat et sapientiam eius omnibus administrat, ut dicit Bernardus in sermonibus.
11. Vndecimo est aquarum maris attractiua. Sic beata Virgo trahit ad gratiam peccatores saeculi huius, Hebr. 4: Adeamus cum fiducia ad thronum gratiae ut misericordiam consequamur. Beata quippe mater Christi uere thronus est gratiae Filii. Qui uult ergo misericordiam, inuocet eam, ut hortatur Bernardus super Missus est.
12. Duodecimo, breuissimo tempore sui cursus est completiua. Sic beata Virgo in breui spatio uixit in hoc mundo, iuxta illud Sap. 4: Consummatus in breui expleuit tempora multa; placita enim erat Deo anima illius. Placuit quidem beata Virgo Deo, sicut Esther Assuero, super omnes mulieres, ideoque eam uoluit esse angelorum reginam et dominam, ut habetur in mysterio Esther 2 et 10.
13. Decimo tertio in caelesi harmonia est soni grauissimi emissiua. Sic beata Virgo in gloria caelesti est laudis diuinae in summo magnificatiua, iuxta illud Luc. 1: Magnificat anima mea Dominum etc. Magnificat etenim mater Christi Deum aeternum iugiter, quia Filium suum concepit potenter et dulciter, sicut tangit Bemardus in sermonibus.
14. Decimo quarto est fecunditatis terme seminibus ministratiua; praeest enim seminibus proficientibus ex rore qui de corpore lunae fluit. Sic beata Virgo assistit et fauet conceptibus gratiae caelestis in quibuscumque personis inuenit eos, Eccli. 24: Dixi rigabo hortum plantationum. Bona enim plantata a Deo rigare non desinit Virgo mater, ut ponit Bernardus in sermonibus.
15. Decimo quinto est aeris mundificatiua; motu enim suo mundificat et subtiliat aerem. Sic beata Virgo sua interuentione et pietate est ab animabus phantasiarum et tentationum depulsiua, Eccli. 24: Ego feci in caelis ut oriretur lumen indeficiens. Proprium est beatae Virgini, quippe apud Filium pro caelestibus uiris illustratione complendis, dignanter interuenire ut semper a corruptionibus eruantur, ut tangit Bernardus in sermonibus.
16. Decimo sexto super dispositionibus corporum humanorum maxime est potestatiua: tum propter motus uelocitatem, tum propter ipsius uicinitatem, tum propter occultam naturaliter sibi inditam uirtutem. Sic beata Virgo super dispositionibus mentium deuotarum est maxime actiua, tum quia promptissima est ad succursum, tum quia talibus prope est affectu, tum quia a Filio super huiusmodi habet plenam gratiam et uirtutem, Eccli. 24: Sicut nebula texui omnem carnem. Beata enim mater Christi, sicut nebula undique fluens, rorem influit super animam tractabilem et flexibilem ad Filii sui amorem, secundum Bernardum in sermonibus.
17. Decimo septimo est omnis frigoris causatiua, quamuis ex uicinitate solaris circuli caloris sit receptiua. Sic beata Virgo est omnis castitatis in Ecclesia promotiua forma ex ardore zeli pro imitatione Filii sui, Sap. 7: Candor est enim lucis aeternae, et speculum sine macula. Beata enim Virgo Maria sacrarium Spiritus Sancti, pudorem uirgineum omnium uirtutum reginam suis praedicabat uerbis et promouebat exemplis, ut habetur in festo Omnium Sanctorum in tertia lectione.
18. Decimo octauo quando recto diametro inter nos et solem est interposita, solet esse eclipsis, id est defectus solis, quae defectio secundum naturam numquam potest esse nisi in coniunctione solis et lunae quando de nouo accenditur, et ipsa coniunctio in linea ecliptica celebratur. Hoc autem semper est quando sol est in capite Draconis et luna in cauda uel e conuerso. Sic oppositio spiritualis potestatis contra regalem uel e conuerso, est causa depauperationis Ecclesiae et clericorum, ler. 51: Collidis tu mihi uasa belli, et ego collidam in te gentes, et disperdam te in regna. Hieronymus Super Matth.: "Sicut concordia paruae res crescunt, sic discordia maxime collabuntur".
<Cap. 16: De capite Draconis>
Caput Draconis, de quo Apoc. 8: Stella magna ardens tamquam facula, similiter et cauda Draconis, bas habet proprietates secundum Ptolomeum et eius sequaces.
1. Nam primo mouentur cum firmamento et sequuntur cursum firmamenti. Sic Antichristus et omne membrum eius mouebitur motu obstinati diaboli et sequetur et perficiet omne uotum eius, Dan. 11: Duorum quo que regum cor erit ut malefaciant, et ad mensam unam mendacium loquentur. Hi duo reges iniqui et mendaces sine periculo fidei non immerito intelligi quaeunt Antichristus fieri filius et diabolus pater, qui est rex super omnes filios superbiae et caput iniquorum omnium, sicut habetur Iob 40 et 41.
2. Secundo a Leone transeunt in Cancrum et a Cancro in Geminos. Sic Antichristus et omne membrum eius a maxima nobilitate cadent in maximam et retroponentem ignominiam et mordentem poenam, iuxta sententiam Saluatoris, Luc. 14: Qui se exaltat humiliabitur. Replebuntur enim ignominia quoniam amauerunt gloriam, ut habetur in mysterio Mich. 3 et in Matth. 1.
3. Tertio habent exaltationem suam in tribus gradibus Geminorum et Sagittarii, cadunt uero in tribus gradibus Sagittarii et tribus gradibus Geminorum. Sic Antichristus et omne membrum eius exaltabuntur et eleuabuntur in superbia cordis, uana gloria corporis et pecunia aeris; sed cadent in summam deiectionem mentis, summam confusionem corporis, summam inediam omnis rei, II Thess. 2: Extolletur supra omne quod dicitur Deus, aut quod colitur. Sed Dominus lesus interficiet eum spiritu oris sui et destruet illustratione aduentus sui. Glossa: Interficietur Antichristus a Michaele et destruetur et confundetur funditus cum omnibus suis.
4. Quarto fiunt coniunctione lunae causa eclipsis maioris uel minoris et etiam generalis secundum quod magis uel minus accedunt ad gradum coniunctionis. Sic Antichristus et omne membrum eius sub praetextu zeli coniungent sibi multos de Ecclesia, ita quod diuersis modis eam faciet eclipsari in multis animabus, Dan. 11: Applicabuntur eis plurimi fraudulenter Et de eruditis ruent. Ista fient in tempore Antichristi, ut innuitur Matth. 24.
<Cap. 17: De cometis>
Stella Cometae, de qua in mysterio Apoc. 9 habetur, quod habet clauem putei et abyssi et attrahit fumum magnum, has habet condiciones secundum philosophos et sanctos, maxime Bedam, Damascenum et Chrysostomum.
1. Nain primo est flaminis crinita. Sic est de gloria mundana quae tota ardet ambitione et superbia, Iob 31: Ignis est usque ad consumptionem deuorans et omnia eradicans genimina. Quae uerba, etsi accipiantur pariter de igne luxuriae, secundum Glossam, non minus tamen possunt intelligi de igne ambitionis et superbiae qui totum consumant genus humanum, ut tangitur I Ioan. 2.
2. Secundo repente nascitur. Sic gloria mundi subito oritur et sine fundamento prouenit, Is. 40: Omnis gloria eius quasi flos agri. Comparatur autem gloria mundi flori, quia subita est hora eius et momentanea pulchritudo ipsius, ut tangitur Iac. 1.
3. Tertio, numquam durat nisi septem diebus ad minus et 80 ad plus, et numquam in occidente sed maxime in parte lactei circuli siue septentrionali erga quam tantummodo spargit radios suos commoratur. Sic gloria mundi ualde parum durat et numquam in memoria mortis Christi, sed praecipue in consolatione et uoluptate uisibili siue sensibili uersatur, Iob 14: Breues dies hominis sunt; et 20: gaudium hypocritae ad instar puncti; et 40: Sub umbra dormit et in locis humentibus. Vita quippe hominis punctalis est, delectatio eius momentanea est, sed poena eius infinita et intolerabilis est, ut habetur a Bernardo De contemptu mundi.
4. Quarto aliquando mouetur motu planetarum, aliquando stat immobilis semper apparens in parte determinata in caelo. Sic est de gloria mundana quae aliquando mouetur tamquam actiuam uitam agentem, stat uero semper iuxta quae intendit, et tamen a sanctis uiris cognoscitur esse qualis est, Prou. 28: Viri mali non cogitant iudicium; qui autem timent Deum animaduertunt omnia. Qui enim gloriatur in mundanis uult quidem Deo, si posset fieri, placere, sed conatus mentis malae contradicit intentioni Euangelii propriae saluti et supernae aedificationi, ut innuit Glossa Eccle. 2.
5. Quinto quia ex quibuscumque stellis nascitur, siue ex fixis siue ex planetis, semper in firmamento apparet. Sic gloria mundana semper in terra ut ex quacumque causa uel occasione uera uel interpretatiua possit apparere et semper se iuuat et procurai quod in bono statu et condicione uideatur. Exempla habemus in Absolome II Reg. 15 et Antiocho II Macch. 9.
6. Sexto significat mortem principis siue regis translationem uel mutationem, pestilentiam uel uentos siue aestus mortales. Sic gloria mundi quando bene florere conspicitur, tunc periculum sibi imminere non dubitatur, iuxta illud Prou. 14: Risus dolore miscebitur, et extrema gaudii luctus occupat. Ambrosius Super Lucam: "Risus mundi est sicut risus frenetici quem e uestigio sequitur periculum mortis".
7. Septimo non mouetur ab oriente ad meridiem uersus occasum. Sic gloria mundi non considerat primam causam omnium, Deum; nec redemptionem feruentem, Christum; nec finem proprium, Luc. 19: Fleuit super illam dicens: Quia si cognouisses et tu. Si enim cognosceret se mundus, libenter sua uoluptate careret nec caecus ad infernum uapulaturus descenderet, ut habetur in Glossa.*
<Cap. 18: De stella canicula>
Canicula, de qua habetur Apoc. 8, quod est stella magna ardens tamquam facula, has cognoscitur proprietates habere, ut dicit Galienus et Hyppocras et commentator eius in Amphorismis.
1. Nam primo in ortu suo magnam facit in aere turbationem. Sic Antichristus in aduentu suo magnam excitabit in Ecclesia persecutionem, Dan. 11: Exaltabitur cor eius, et deiciet multa millia. Supra enim omnem modum humanum superbiet Antichristus et in errorem inducet multos de Ecclesia, ut habetur Dan. 12, claritate potentiae sibi cum diabolo assistente et arridente.
2. Secundo excessum distemperantiae calons inducit, sole tunc in Leone cum ea exsistente. Sic Antichristus excessum tentationis et tribulationis in Ecclesia operabitur, Matth. 24: Erit enim tunc tribulatio magna etc. Etenim conatus Antichristi erit in auferendo caritatem electis uniuersaliter, cui diabolus in uirtute assistet et fulgore potentiae mundanae multos alliciet, ut ponit Beda Super Danielem.
3. Tertio ante ortum et in ortu et post ortum eius statim periculosa est minutio uel laxatiua potio. Sic tempore Antichristi periculosissima tempora erunt ualde. Nec erit tutum quoquo modo recipere uerba eius uel facta sub praetextu quasi spiritualis medicinae et salutaris conseruationis oblata, II Thess. 2: Cuius aduentus secundum operationem Satanae in omni uirtute et seductione iniquitatis. Gloria enim Antichristi erit facere opera diabolica et iniquitatis ueneno seductorie omnes exstinguere uirtutes spirituales in hominibus, ut innuit Glossa continua ibidem.
4. Quarto dum durat, scilicet a 15 kalendas Augusti usque nonas Septembris, molestae sunt aegritudines. Sic toto tempore Antichristi molestae erunt uexationes in uniuerso mundo, Dan. 11: Surget rex fortis, et dominabitur in potestate multa, et faciet quod placuerit ei. Sollicitudo enim Antichristi erit potissime ut in admiratione totum mundum constituat, ut innuit Glossa super I Ad Thess.
5. Quinto familiarissima est soli et Leonis signo. Sic Antichristus familiarissimus erit claritati siue uanitati mundanae et lucifero Satanae, Dan. 11: Erit in concupiscentiis feminarum nec quemquam deorum curabit, quia aduersus uniuersa consurget. Etenim impudicitiae et immunditiae filius Antichristus patri mendacii lucifero per omnia cohaerebit et ipsum habebit magistrum, ut habetur Super Job.
<Cap. 19: De polo artico siue stella maris>
Polus articus qui et stella maris, de quo polo habetur Dan. 12, quod est magni fulgoris perpetuae aeternitatis, has proprietates habere cognoscitur secundum Ptolomeum et eius sequaces.
1. Nam est primo quoad situm altissima; ab ea enim tota pars caeli superior polus dicitur. Respectu enim ceterorum luminarium est celsius sita. Sic beata Virgo siue Ecclesia desideriorum sublimitate et meritorum dignitate, Eccli. 24: Ego in altissimis habito. In altissimis enim habitabat beata Virgo, quia inferioribus calcatis semper cohaesit supernis, ut dicit Bernardus in sermonibus.
2. Secundo quoad motum uelocissima. Sic beata Virgo et Ecclesia in promptitudine exsecutionis diuinarum uoluntatum, Prou. 22: Vidisti hominem uelocem in opere suo? Coram regibus stabit, nec erit ante ignobiles. Etenim magni pretii est apud Deum, qui cum diligentia et effectu mandata sua adimplet et prae oculis semper eum habet, ad omnia uota eius accinctus, ut innuit Glossa continua.
3. Tertio quoad aspectum nostrum minima, quamuis in se sit ualde magna. Sic beata Virgo et Ecclesia modica reputatione propria, sed maxima uirtute et arbitratione diuina. Luc. 1: Respexit humilitatem ancillae suae. Beata enim Virgo Maria sua humilitate traxit ad se regem gloriae, secundum Bernardum super Missus est.
4. Quarto quoad effectum est ultima, quia ipsius situ discernuntur situs et termini aliorum siderum et caelestium circulorum. Sic beatae Mariae et Ecclesiae deuotione cognitio habetur angelorum et beatorum, Eccli. 24: Qui operantur in me non peccabunt, quasi dicat immo maximum fructum deuotionis suae reportabunt, cognitionem scilicet caelestium hierarcharum.
5. Quinto quoad prospectum proprii loci immobilitatem est hominum maxime certificatiua et nauigantium prospere directiua et philosophantium potissime regulatiua. Sic beata Virgo et Ecclesia facit omnibus ad eam oculum fidei et amoris habentibus, Eccli. 24: In me gratia omnis uitae et ueritatis. Bernardus super Missus est: "In dubiis, in periculis inuoca Mariam", et senties eius gratiam.
6. Sexto ratione sui uultus medii totius caeli est ostensiua. Sic beata Maria et Ecclesia Filii Dei in medio supernae patriae est demonstratiua et medii iustitiae calestis et temperantiae generalis declaratiua doctrina et uita, Sap. 8: Sobrietatem et sapientiam docet, et iustitiam et uirtutem, quibus nihil est utilius in uita hominibus. Maria enim in schola ueritatis magistra medium uirtutum semper quaesiuit et tenuit, ut tangit Hieronymus De assumptione eius.
7. Septimo per gyrum arcturi sibi propinqui ab aliis stellis est distincta. Sic beata Maria et Ecclesia a ceteris sectis et mundi dignitatibus, Eccli. 24: Thronus meus in columna nubis. Thronus enim matris Christi dicitur esse in columna, quia signanter firmus et stabilis; nubis uero quia praestat refrigerium his qui sunt in infimo, ut ponit Glossa ordinaria postillata.
8. Octauo est breuissimi circuli circa polum descriptiua. Sic beata Virgo et Ecclesia paupertatis uoluntariae adamatiua et terrena latitudinis contemptiua, Luc. 2: Peperit Filium suum primogenitum, et pannis inuoluit, et reclinauit eum in praesepio, quia non erat ei locus in diuersorio. Bernardus in sermone De natiuitate Christi: Aut mundus errat ista sequendo caduca, aut sapientia Dei cum matre sua errauit ista fugiendo; sed sapientia Dei errare non potuit, ergo mundum errat.
9. Nono est sempiternae nobis apparitionis. Sic beata Virgo et Ecclesia continuae nobis subuentionis, Eccli. 24: In me omnis spes uitae et uirtutis. Bernardus: "Beata Virgo Maria est spes omnis boni nostri".
 Cap. 20: De polo antartico siue interioribus austri>
Polus antarticus australes stellae uocatae in Scriptura, Iob 9 et 37, Interiora austri, has proprietates habet secundum Ptolomeum et eius sequaces.
1. Nam primo est nobis sempiternae occultationis. Sic praesentia gratiae gratum facientis uel etiam angelicae inspirationis siue consolationis, Iob 9: Si uenerit ad me non uidebo eum, et si abierit non intelligam. Inuisibilis est enim aduentus gratiae Dei in animam, Ioan. 3: Spiritus ubi uult spirat etc. Glossa Iob 9: "Interiora austri sunt secreti ordines angelorum" etc.
2. Secundo numquam mouetur de suo loco, circulariter tamen in sphaerae circulo circumfertur. Sic gratia Dei perseuerat in amico Dei et semper facit eum uersari circa Christum et uitam eius, Eccli. 27: Homo sanctus in sapientia manet sicut sol, nam stultus sicut luna mutatur. In domo quidem sanctitatis perseuerat sanctitas, et in domo castitatis perseuerat castitas, Dionysius, De angelica hierarchia: "Mobile Seraphim semper circa diuina fertur".
3. Tertio polo artico semper opponitur. Sic gratia Dei facit hominem in quo est beatae Mariae deuotioni et eius amori, considerationi et honori exponi, Prou. 8: Beatus qui uigilat ad fores meas quotidie etc. Felix autem qui ad exempla beatae Virginis spectat, ut tangit Bernardus in sermonibus.
4. Quarto inter ipsum et polum articum, quasi inter duos mundi extremos uertices semper uoluitur firmamentum. Sic inter gratiam Dei et deuotionem matris Christi semper debet anima saluanda uersari, Eccli. 24: Transite ad me omnes qui concupiscitis me et a generationibus meis adimplemini. Studium profecto matris Christi est omnes ad gratiam Filii sui uocare. Studium autem nostrum debet esse deuotionem nostram in ea ponere, ut dicit Bernardus in sermonibus.
5. Quinto ab eo usque ad polum articum axis, id est quaedam intellectualis linea tracta colligitur retro diametro sicut linea a puncto ad punctum per medium centri terme circa quam tamquam circa mundi medium sempiternis raptibus uoluitur firmamentum. Sic ab anima in qua est gratia Dei consurgit deuotio quaedam ad beatam Virginem recta intentione circa quam tamquam circa salutem propriam continuis profectibus uersatur conatus totalis supermentalis. Et hoc est quod exclamat anima deuota ad ipsam Virginem almam, Cant. 1: Trahe me, post te curremus in odorem unguentorum tuorum. Trahitur autem a Maria qui iugi deuotione et exclamatione ad eam afficitur et circa odorem aromaticum spiritualium eius unguentorum delectatur, ut ponit Bernardus in sermonibus.
<Cap. 21: De arcturo>
??t?s quem Latini septentrionem uocant, de quo Iob 9 et 37, has habet proprietates secundum Ptolomcum et eius sequaces.
1. Nam primo stellae maris altissimae sunt uicinae. Sic praelatus ecclesiasticus debet esse beatae Virgini coniunctus magna deuotione, Eccli. 24: Qui audit me non confundetur, et qui operantur in me non peccabunt. Felix autem qui consilia beatae Virginis audit et qui deuotione praecipua in eam tendit. A confusione enim et culpa mortis remotus erit, ut habetur in exemplis plurimis eius.
2. Secundo sunt septem stellae radiosae et rutilantis formae quarum quattuor anteriores in modum quadranguli ordinantur, tres uero sequentes in modum semicirculi disponuntur. Sic praelatus ecclesiasticus debet radiare scientia utiliter et rutilare sancta uita generaliter, quattuor uirtutibus utens ad proximum cardinalibus exemplariter et tribus theologicis tendens in Deum supermentaliter, Sap. 8: Sapientiam quaesiui mihi sponsam assumere, et amator factus sum formae illius. Sobrietatem enim et secundum prudentiam docet et iustitiam et uirtutem, quibus nihil utilius est in uita hominibus. Dionysius ex responsione ad Architecam: "Sacerdos carens illuminatione cecidit ab ordine".
3. Tertio polum semper circuierunt tamquam centrum. Sic praelatus ecclesiasticus debet semper uersari circa Christum cordis centrum, Phil. 1: Mihi uiuere Christus est et mori lucrum. Gal. 2: Viuo ego, iam non ego, uiuit uero in me Christus. Dionysius De diuinis nominibus: "Estaticus est diuinus amor, non sinens sui iuris esse amatores sed amatorum".
4. Quarto semper uertitur et numquam ad ima demergitur; quando enim quattuor stellas eleuat, tres ad ima deprimit; et e conuerso quando tres erigit quattuor deprimit. Sic praelatus ecclesiasticus quantum cum infirmis uersetur, numquam tamen in eorum uitia labitur, et quando quattuor uirtutibus cardinalibus alios eleuat, tribus uirtutibus theologicis humiliter et reuerenter in Deum tendit et e conuerso. Glossa continua postillata: "Arcturus septem stellis in axe locatus, semper uergitur et numquam mergitur". Sic uniuersalis Ecclesia septem donis illustratur in axe ueritatis Christo locata. Semper enim tribulatur et numquam deficit, sicut arcturus qui dum uersatur inde erigitur. Hic quandoque tres stellas ad summa eleuat et quattuor ad ima deprimit et quandoque e conuerso, quia modo infidelibus Trinitatem, modo fidelibus quattuor uirtutes cardinales etc. II Cor. 10: In carne ambulantes, non secundum carnem militamus. Chrysostomus, De laudibus Pauli: Sic conuersabatur Paulus in medio mundi strepitu quemadmodum Ioannes Baptista in eremi celibatu. Glossa continua: "Per arcturum, qui semper uertitur et numquam ad ima demergitur", significatur tota Ecclesia quae gyrum tribulationum patitur, nec ad occasum inclinatur. Arcturo stante nox praeteriit; sic Ecclesia mortalitate uitae percurrente semper durat. Arcturus enim modo tres stellas eleuat et quattuor deprimit, modo e conuerso; sic Ecclesia modo infidelibus Trinitatem praedicat, modo fidelibus quattuor cardinales uirtutes. Sed hunc gyrum Dominus dissipabit quando labores Ecclesiae in requiem mutabit.
5. Quinto inter omnes circulos superiores est circulus eius altior quia polo uicinior. Sic uita praelati ecclesiastici omnibus subiectis debet esse eminens; debet enim esse Christo conformior, Matth. 5: Non potest ciuitas abscondi supra montem posita. Alta enim uita praesidentis non potest celari considerationi et aedificationi inferioris, ut innuit Glossa continua postillata.
6. Sexto semper aspectibus hominum se offert nisi nebulis aut nubibus intercipiatur. Sic praelatus semper debet uacare saluti et aedificationi subditorum nisi pro tempore debilitetur uel infirmetur, Act. 20: Non enim subterfugi quominus annuntiarem omne consilium Dei uobis. Non est enim pastor sed mercenarius fugiens qui profectui et saluti subiectorum se subtrahit, ut dicit Gregorius in Pastorali.
7. Septimo hiemali tempore in ortu suo maxime rutilat quadam scintilari radiatione fortem aquae et terme congelationem designans. Sic praelatus ecclesiasticus persecutionis uel tribulationis tempore praecipue se confortat, omnis concupiscentiae et auaritiae restrictionem demonstrans, II Cor. 12: Quando enim infirmor tunc fortior sum. Etenim omnino signum sanctae animae est in tribulationibus gaudere, ut tangit Glossa.
8. Octauo inter medium eius arctos draco ad modum fulminis elabitur. Sic praelato bono diabolus maxime aduersari conatur, II Cor. 2: Non circumueniamur a Satana; non enim ignoramus cogitationes eius. Diabolus enim maxime electis insidiatur, ut innuitur I Petr. 5 et habetur Iob 40, ut dicit Glossa ordinaria super Iob 9.
<Cap. 22: De Orione stella>
Orion, de quo Iob 9 et Amos 5, has habet proprietates:
1. Nam secundum Ptolomeum et eius sequaces primo tempore hiemali exortum tempestates excitat et nimbos et uentos, et aerem immutat. Sic, ut dicit Glossa ordinaria super Iob 20, praedicatio Euangelii tempore Ecclesiae primitiuae tribulationibus et tormentis et tentamentis et periculis martyres exposuit et mundi condicionem mutauit et in alienatione quadam constituit. Act. 5: Cum audissent principes quid fiebat per Apostolos dissecabantur cordibus et cogitabant interficere illos. Etenim iniquitas Iudaeorum erat doctrina Apostolorum, ut testatur Ignatius de se ipso in passione sua.
2. Secundo splendor eius est signum futurae serenitatis. Sic coruscatio Euangelii fuit signum serenitatis spiritualis, Act. 6: Verbum Dei crescebat, et multiplicabatur numerus discipulorum in Ierusalem ualde. Etenim ad augmentum uerbi, necesse habuit sequi multiplicatio doni in uisione spiritualis pacis, ut tangit Glossa continua.
3. Tertio ad modum armati militis pedes et brachia extendentis disponitur et fere per latitudinem trium signorum eius extenditur latitudo. Sic praedicatio Euangelii spirituali armatura praemiunt potenter et se per tres principales partes mundi fere dilatauit uniuersaliter, Ps. 18: In omnem terram exiuit sonus eorum etc. Etenim omnes mundi partes occupauit praedicatio apostolorum, ut habetur Col. 1.
4. Quarto maxime fulget in signo Tauri. Sic praedicatio Euangelii praecipue coruscat in graui et maturo praedicatore, I Tim. 4: Attende tibi et doctrinae. Exemplum esto fidelium in grauitate, in castitate. Etenim opus est multa grauitate doctori, ut dicit Ambrosius De officiis.
5. Quinto eius constellatio maxime est notabilis ratione magnitudinis et pulchritudinis dispositionis et uirtutis. Sic praedicatio multiplicata per plures magnificat, decorat, coaptat et roborat Ecclesiam, Luc. 9: Egressi autem Apostoli circuibant per ciuitates et castella euangelizantes et curantes ubique. Profecto enim multiplicata praedicatione in Ecclesia fructus factus est animarum, ut habetur Act. 6.
6. Sexto operatur ad terme fecunditatem et germina. Sic praedicatio Euangelii per omnia facit ad uirtutum in animabus fecunditatem, Luc. 8: Semen cecidit in terram bonam. Et attulit fructum in patientia. Felix autem qui semen uerbi in se multiplicat, ut tangit Glossa continua.
7. Septimo sole exsistente in Cancro occultat se sub radiis solis, nec tunc suam manifestat inferioribus claritatem. Sic praedicatio euangelica, sicut et sanctorum uita, subditur et innititur principaliter soli Christo, I Cor. 1: Praedicamus Christum crucifixum. Etenim Christus lesus est materia principalis doctrinae Nouae Legis, ut dicit Augustinus, De doctrina christiana.
8. Octauo ipsum sequitur quaedam scella canicula alia ab illa a qua dicuntur dies caniculares, maliuola et nociua. Sic bonis praedicatoribus aliquando succedunt mali in Ecclesia, Act. 20: Scio enim post discessum meum lupi rapaces intrabunt ad uos. Lupi autem rapaces sunt pseudo-praedicatores suis erroribus animas cruentantes, ut tangit Glossa continua.
9. Nono oritur iterum in Iulio quando sol ascendit de Geminis ad ulteriores circulos quando terra maximam patitur distemperantiam. Sic praedicatio tunc est necessaria quando abundant malitia, Is. 21: Occurentes sitienti ferte aquam, cum panibus occurite fugienti. Gregorius in homilia De dominica in Passione: Quando peruersitas malorum crescit, tunc praedicationi est insistendum.
<Cap. 23: De Hyadibus stellis>
Hyades, de quibus Iob 9 habetur, has proprietates habere noscuntur.
1. Nam, secundum Ptolomeum et eius sequaces, primo in ortu earum pluuiae multiplicantur. Sic temporibus doctorum et confessorum, devotiones et doctrinae pullulauerunt, ut tangit Glossa Iob 9, Leu. 26: Dabo uobis pluuias temporibus suis. Etenim pluit Deus Ecclesiae per doctores pluuias spirituales et irrigationes facit per eos caelestes, ut tangit Glossa Iob 26.
2. Secundo habent situm suum in fronte Tauri. Sic confessores uitam duxerunt in publica grauitate et magna maturitate, Sap. 4: Cani sunt sensus hominis, et aetas senectutis uita immaculata. Profecto enim grauitas in homine est argumentum sapientiae dignae. Vnde Seneca Ad Lucillum: "Proprium argumentum compositae mentis est posse secum morari .
3. Tertio cum dies extenditur et sol feruentior ascenderit, tunc primo soient apparere. Sic confessores tunc floruerunt in Ecclesia quando claritas Euangelii maxime coruscauerat et caritatis feruor praecipue abundabat, Cant. 2: Flores apparuerunt in terra nostra tempus putationis aduenit. Multiplicatis quippe personis florentibus in Ecclesia, resecata sunt uitia, insertae uirtutes, ut a Chrysostomo De laudibus Pauli innuitur.
4. Quarto quando a Saturno impelluntur diuersas generant tempestates. Sic confessores, quando a frigore malitia siue coetu malitiosorum haereticorum impellabantur, tunc maxime uarias impugnationes pro ueritate contra tales inueniebant et procurabant, I Macch. 3: Praeliabantur praelium Israel cum laetitia. In Ecclesia quippe primitiua praeliati sunt fideles cum fidei aduersariis confidentes fortiter, confligentes uniuersaliter et superantes potenter, ut habetur in Historia tripartita et ecclesiastica.
5. Quinto in suo ortu fruges uberius crescunt quia tunc a pluuiis irrigantur. Sic temporibus confessorum fideles in Ecclesia abundantius creuerunt, quia exempla et doctrinae uberius multiplicatae fuerunt, Prou. 29: In multiplicatione iustorum laetabitur uulgus. Ambrosius Super Lucam: "Habet sanctorum aedificatio laetitiam plurimorum quia commune est bonum; iustitia enim communis est uirtus" etc.
6. Sexto constellatio eius habet plures stellas clarissimas per gyrum ordinatas. Sic congregatio confessorum multas habebat personas praeclaras in uita et doctrina et regulatas moribus et gestibus, Phil. 2: Sicut luminaria in medio nationis prauae et peruersae, uerbum uitae continentes. Etenim decet seruos Dei per omnia uerbo et exemplo lucere multiformiter multis, ut innuit Glossa continua.
<Cap. 24: De stellis Pleiadibus>
Stellae Pleiades, de quibus Iob 38, bas habent condiciones secundum astrologos maxime Ptolomeum et eius sequaces et doctores sacros, maxime Gregorius in Moralibus, et alios.
1. Nam primo sunt septem stellae sibi uicinae ad inuicem et distinctae quarum una latere uidetur, quia nec ex toto se occultat nec ex toto se manifestai. Sic uniuersitas doctorum siue praedicatorum et uirtutes eorum différentes sunt et conuenientes humilitati studentes unanimiter in reputatione et intentionis occultatione, I Cor. 12: Diuisiones gratiarum sunt, idem autem Spiritus, qui operatur omnia in omnibus etc. Etenim habent quidam sancti uiri diuersas donationes, sed unum finem et unam intentionem unamque reputationem. Glossa continua postillata: "Pleiades a pluralitate dicuntur, quia sunt septem quae uicinitate quasi coniunctae sunt, sed tactu disiunctae". Vnde per eas sancti doctores intelliguntur, qui septiformi gratia nos illustrant, qui coniuncti per intentionem quasi unum praedicant, sed disiuncti, quia diuersis temporibus lucent siue aetatibus. Vnde et sancta animalia diuersa sunt facie, sed pennae eorum iunctae, Ez. 1.
2. Secundo quanto aura serenior est et frigidior, tanto melius ab aliis discernuntur. Sic doctores et praedicatores quanto magis gratia caelestis flante sunt sereni intellectu et castificati affectu, tanto magis erudiunt et praebent aedificatiois exemplum, II Cor. 5: Siue mente excedimus, Deo; siue sobrii sumus, uobis. Caritas enim Christi urget nos. Sancti quippe uiri non student nisi Dei honori et animarum aedificationi, Dei cognitions et generali castitati, ut colligitur ex Glossa continua.
3. Tertio inter genua Tauri situm habent. Sic doctores Euangelii et praedicatores semper in deuotione crucifixi Christi primogeniti tauri, Deut. 33, se inueniunt. Gal. 2: Quod uiuo, in fide uiuo Filii Dei, qui dilexit me, et tradidit semetipsum pro me. Praedicatores enim Euangelii a crucifixo pus gemitibus debent haurire quae populis christianis habent effundere, ut dicebat beatus Franciscus et habetur in uita ipsius.
4. Quarto per eas in mense Iunio sol iter facit, et tunc aeris caliditas uernalibus pluuiis temperatur, et terra tunc temporis forum pulchritudine adornatur. Sic dum Christus praedicatoribus gratiose assistit ariditas peccantium supernis influentiis eorum orationibus purificatur, et Ecclesia sacrorum morum elegantia decoratur, Mal ultimo: Orietur uobis timentibus nomen meum sol iustitiae, et sanitas in pennis eius. Profecto enim cum efficacia gratiae assistit praedicantibus Euangelium, tunc praedicationis uerbum in audientibus proficit, et eos sursum agit in caelestibus et ornat et decorat sacris et angelicis conuersationibus.
5. Quinto sunt ualde gratiosae et notabiliter unaquaeque per se radiantes. Sic doctores et praedicatores Euangelii uita et doctrina unusquisque in gradu suo sunt coruscantes, lob 38: Numquid coniungere ualebis micantes stellas pleiades etc. Sacri quidem doctores et coniuncti sunt intentione conformi, sed disiuncti différentia meritorum difformi. Vnusquisque enim proprium donum habet ex Deo, secundum quod habetur I Cor. 7.
6. Sexto oriuntur in decimo sexto gradu Tauri. Sic doctores conatum suum et praedicationis suae studium ponunt in obseruantia decalogi et perfectione Euangelii, sicut sex decenarius numerus constat ex denario et senario qui est primus numerus perfectus. Matth. ultimo: Euntes docete omnes gentes, docentes eos seruare omnia quaecumque mandaui uobis. Profecto quidem haec est forma praedicatorum Euangelii, ut doceant quae Christus obseruauit et obseruanda tradidit et mandauit, ut Matth. ultimo.
7. Septimo motu suo turbant aerem. Sic doctorum praedicatione turbatur mundanus homo, unde proficit deuotus Deo, II Cor. 2: Aliis sumus odor uitae in uitam, aliis odor mortis in mortem. Vnde enim boni proficiunt, inde mali deficiunt, errantes et in errorem mittentes, ut traditur II Tim. 3.
8. Octauo in ortu constellationis suae <sicut> struthio uolens oua erumpere ad eas oculos leuat, et sic parit et ea ponit. Sic doctores sacri et omni actu et affatu et cogitatu saluationis animarum oculos ad Deum et sanctos dirigunt, Ps. 122: Ad te leuaui oculos meos, qui habitas in caelis. Etenim sancti uiri in sua consideratione numquam ab oculis Dei secedunt, ut dicit Gregorius in Moralibus.
<Cap. 25: De stellis in generali>
Stellae, de quibus Gen. 1, in generali acceptae has proprietates habere noscuntur secundum astrologos et sanctos.
1. Nam secundum Ptolomeum et eius sequaces primo sunt corpora in firmamento fixa. Sic praelati et clerici et religiosi debent esse tota mente in Deo aeterno sempiterne firmati, Dan. 12: Erunt quasi stellae in perpetuas aeternitates; Hieronymus in epistola Ad Paulinum presbyterum: "Sanctorum radices in caelo fixae sunt".
2. Secundo sunt corpora mundi superficiem decorantia. Sic decor uniuersi surit boni praelati, clerici et religiosi, Gen. 1: Fecit Deus stellas, et posuit eas in firmamento caeli, ut lucerent super terram. Pulchritudo enim Ecclesiae consistit in ordinatione graduum siue distinctione hierarchiarum, ut habetur in mysterio Eccli. 43.
3. Tertio solis lucem a quo lumen recipiunt sunt de nocte, prout possunt, supplenda. Sic praelati, clerici et religiosi in nocte huius saeculi debent gerere uicem Christi, II Cor. 5: Pro Christo legatione fungimur. Profecto enim omnes praelati ecclesiarum tenent locum Christi, et ideo debent in subditis facere quae Christus in discipulis fecit, docuit et ostendit.
4. Quarto emissione radiorum suorum continua sunt aerem depurantia quorum uirtute aufertur a mundo inferiori pestilentiae corruptela. Sic per praelatos, clericos et religiosos depurantur peccatores et deturbantur haereses de Ecclesia, Sap. 6: Multitudo sapientium sanitas est orbis terrarum. Sancti enim uiri sunt medicina aegroti mundi et ueri medici Euangelii, ut habetur in mysterio Act. 20.
5. Quinto sibi inuicem contraria elementa earum uirtute conciliantur et ad concordiam reuocantur. Sic sedulitate praelatorum, clericorum et religiosorum saecularis res publica, et etiam personae priuatae dissidentes, debent ad pacem et amorem reuocari, agendo cum eis secundum formam Apostoli, II Cor. 5: Obsecramus pro Christo, reconciliamini Deo. Etenim officium praesidentis est discordes conciliare tam Deo quam proximo.
6. Sexto sunt igneae naturae. Sic praelati et clerici et religiosi debent esse pleni feruore gratiae, Eccli. 48,: Surrexit Elias quasi ignis et uerbum ipsius quasi facula ardebat. Profecto enim quasi ignis sumus, dum caritate intus feruemus; quasi facula ardemus, cum alios ad Dei amorem inflamamus.
7. Septimo sunt in suis circulis harmonice processiuae. Omnes enim toni musici concentus inter sidera inueniuntur nec grauitas inferiorum dissonam reddit melodiam superiorum, nec e conuerso superiorum acuitas destruit sonum grauiorum inferiorum. Sic praelati et clerici et religiosi ad inuicem et cum ceteris mutuam habent concordiam et consentiunt semper in laudem diuinam, Rom. 12: Idipsum inuicem sentientes. Non alta sapientes, sed humilibus consentientes. Ps. 54: In domo Dei ambulauimus cum consensu. Etenim omnes serui Dei de ueritate conueniunt in idipsum.
8. Octauo sunt suae uirtutis et bonitatis et luminositatis inuicem communicatiuae; una enim auget uirtutem et claritatem alterius. Sic praelati et clerici et religiosi debent de gratiis sibi concessis sibi inuicem subministrare, I Pet. 4: Vnusquisque, sicut accepit gratiam, in alterutrum illam administrantes. Hoc est quidem uere et omnino proprium caritatis: gratiam acceptam refundere aliis.
9. Nono propriis circulis et sedibus sunt contentae, et ideo si circulus unius aliquando subintrat intersecando circulum alterius, propter hoc proprias sedes non deserunt, nec sunt illis per quas transeunt impedimenti alicuius aut iniuriae collatiuae. Sic praelati, clerici et religiosi contenti sunt gradibus suis, nec umquam mutuo se offendunt, I Cor. 7: Vnusquisque in uocatione qua uocatus est, in ea permaneat. Etenim in uocatione nostra manemus quando statu et gradu nostro contenti sumus et in pace ambulamus.
10. Decimo sunt temporum, annorum, mensium et dierum permutatiuae et distinctiuae. Sic praelati, clerici et religiosi totam Ecclesiam ordinant et disponunt, Tit. 1: Huius rei gratia reliqui te Crete, ut ea, quae desunt, corrigas et constituas per ciuitates presbyteros, sicut ego tibi disposui. Isidorus: "Pontificum est in Ecclesia ordines et gradus disponere et Ecclesiam ordinare".
11. Vndecimo sunt ad fecunditatem notabiliter influentes. Sic praelati, clerici et religiosi sunt in aliis fecunditatem bonorum operum operantes, Col. 1: Non cessamus pro uobis orantes, et postulantes ut impleamini agnitione uoluntatis Dei; in omni uirtute confortati. Quid enim facit exterior operator in agro, id debet spiritualis praelatus exercere in dominico populo.
12. Duodecimo interdum in dormientibus conformes compilationes et dispositiones habentibus mirandas imaginationes et uirtuosas impressiones infigunt. Sic praelati, clerici et religiosi in subditis et infirmis sibi consimilibus in mortalitate dormientibus tamen in peccatorum fragilitate affectiones salutares et benedictiones caelestes debent procurare et eos ad aeterna disponere, II Petr. 1: Vos autem curam omnem subinferentes, ministrare in fade uestra uirtutem, in uirtute autem scientiam. Ad hoc enim profecto debet tendere cura nostra, ut lucremur Deo animas quas diabolus conatur auferre.
13. Decimo tertio sua influentia uirtuosa generant in uisceribus terme aurum, argentum, gemmas et lapides pretiosos. Sic praelatorum, clericorum et religiosorum est generare spiritualiter in cordibus et affectibus hominum aurum sapientiae euangelicae, argentum eloquentiae castae, gemmas morum gratiae, lapides pretiosos operum sanctae uitae, I Cor. 4: In Christo Iesu per Euangelium ego uos genui. Summum quippe pietatis opus est Deo spirituales filios generare et in omni uirtutum gratia eos aeternae uitae educare.
14. Decimo quarto sunt corpora neutra, id est non grauia, non leuia. Sic praelati, clerici et religiosi debent esse per medium temperantiae, I Pet. 5: Sobrii estote etc. Sobrii sumus uero cum a medio temperantiae non exorbitamus.
15. Decimo quinto sunt corpora sincera, id est sine dispositione contraria. Sic debent esse praelati, clerici et religiosi per celibatum uitae, Eccli. 50: Quasi stella matutina in medio nebulae, sic refulsit in templo Dei. Ministri quidem Ecclesiae esse debent ut stellae per incorruptionem exempli et uitae omnibus aedificationem luminosam praebentes.
16. Decimo sexto sunt corpora aliis omnibus inferioribus radiosa. Sic debent esse praelati, clerici et religiosi et aliis per habitum sapientiae et actum doctrinae euangelicae, Iob 38: Numquid coniungere ualebis micantes stellas Pleiades? etc. Etenim doctores Ecclesiae nequaquam in se reflecti priuato amore ualent, quia aliis lucere sua doctrina student.
17. Decimo septimo sunt luminaria nocturna. Sic praelati, clerici et religiosi debent esse per exempla sanctimoniae ad caecos lumine gratiae, Bar. 3: Stellae dederunt lumen in custodiis suis etc. Ministri quippe ecclesiarum tenentur ad exempla sanctitatum his quibus praesunt in populis suis.
18. Decimo octauo sunt corpora latenter magna. Sic praelati, clerici et religiosi debent esse humilitate praediti et secreti, Eccli. 3: Quanto magnus es, humilia te in omnibus. Bernardus in sermonibus et alibi: Humilitas est ministrorum Christi ornatus et pretiosus habitus maximeque pontificum.
19. Vndeuigesimo sunt corpora densa. Sic praelati, clerici et religiosi debent esse per spiritum constantiae, I Pet. 5: Resistite, fortes in fide etc. Debent enim fortificari non tam contra haeriticas pestes quam contra nequitias spirituales.
20. Vigesimo sunt corpora regulariter mota. Sic praelati, clerici et religiosi debent esse per zelum ordinatae iustitiae, Iud. 5 habetur: Stellae manentes in ordine et cursu suo aduersus Sysaram pugnauerunt. Bernardus Super Cant.: "Zelum tuum informet scientia, inflammet cardas, firmet constantia".
21. Vigesimo primo sunt corpora rotunda. Sic praelati, clerici et religiosi debent esse per propositum Dei et ecclesiasticae obedientiae. In epistola Ieremiae: Cum sint splendida sol et luna et sidera emissa ad utilitates obaudiunt. Bernardus De contemptu mundi: "Seruus Dei semper in corde debet habere: Paratum cor meum Deus, paratum cor meum Deus".
22. Vigesimo secundo surit corpora perpetua. Sic praelati, clerici et religiosi debent esse per statum perseuerantiae, Ps. 8: Videbo caelos tuos opera digitorum tuorum, lunam et stellas quas tu fundasti. Etenim fundauit perseuerantia euangelica aeternus Deus praelatos ut caelos, Ecclesiam ut lunam, Ecclesiae ministros ut stellas.
23. Vigesimo tertio sunt caeli ornamenta. Sic praelati, clerici et religiosi ornant Ecclesiam bona fama et clara uita, Eccli. 43: Species caeli gloria stellarum. Profecto ornatus Ecclesiae est in dignitate personarum et probitate, iuxta illud Eccli. 43: Species caeli gloria stellarum.
24. Vigesimo quarto sunt mundi regimina. Sic praelati, clerici et religiosi regunt Ecclesiam totam, Act. 20: Attendite nobis et uniuerso gregi, in quo uos Spiritus Sanctus posuit episcopos regere Ecclesiam etc. quasi dicat audiant ecclesiarum ministri, quia unusquisque redditurus est rationem de populo suo.
25. Vigesimo quinto sunt propriorum orbium corda. Sic debent esse praelati, clerici et religiosi per suspirium et recordationem patriae, Phil. 3: Nostra conuersatio in caelis est, unde etiam Saluatoris exspectatio etc. Gregorius in Moralibus et alibi: Parum caelestem patriam desiderat qui eam quotidie cum lacrimis non requirit.
<Cap. 26: De stellis multiformibus>
Stellarum autem plurificatarum et nominatarum per se in Scriptura, ista est uarietas et significatio siue moralitas.
1. Nam primo sunt stellae planetales siue erraticae septem, de quibus supra positum est in genere et in specie et in alia relatione, quas Scriptura uocat stellas manentes in ordine et cursu suo et pugnantes, Iud. 5. Et significant praelatos et doctores et eorum officium ratione administrationis uniuersalis, spiritualis et caelestis motus, id est, diuinae irae retardationis, Ps. 105: Stetit Phinees, et placauit, et cessauit quassatio; Sap. 18: Properans homo sine quaerela et proferens seruitutis suae scutum, orationem allegans restitit irae tuae. Etenim hoc est officium praelati: manere in ordine sanctae uitae, et orare pro conseruatione Dei familiae, et sic deturbare insidias hostilis nequitiae.
2. Secundo sunt stellae excubiales quas Scriptura uocat `custodias noctis', Bar. 3, et 'Arcturum', Iob 9, et sunt septem circa polum articum in uno carro quasi uersatiles semper et numquam mergibiles ad conseruationem inferiorum. Et significant diligentiam et sollicitudinem praelatorum et doctorum ad conciliationem Ecclesiae uniuersalis et animarum salutis, II Cor. 11: Instantia mea quotidiana, sollicitudo omnium ecclesiarum. Gregorius Super Ez.: "Nihil tain placet Deo quam zelus animarum".
3. Tertio sunt stellae concentuales, quae scilicet sunt in polo artico, quas Scriptura uocat concentum caeli, Iob 38; et ordinem stellarum, Ier. 31; et stellas fulgoris et perpetuae aeternitatis, Dan. 12. Et significant praelatos et doctores, quia instar harum stellarum ponunt concordiam et pacem in Ecclesia et ordinant eam et fulgent in ea et stabiliunt eam, Iob 25: Qui facit concordiam in sublimibus suis. Pax Ecclesiae quidem et ordo et perfectio est in strenuitate praesidentium et bonitate fidelium pietati Euangelii cohaerentium.
4. Quarto sunt stellae signiferiales siue circulares, quae scilicet sunt in circulo zodiaci, quas Scriptura uocat signa caeli, Ier. 10 et III Reg. 23. Et significant praelatorum et doctorum circa Ecclesiam signantem et uigilem eruditionem et uariam aeternorum repraesentationem, Col. 1: Non cessamus pro uobis orantes ut impleamini omni scientia Dei. Profecto enim ad hoc debent niti praesidentes ut subiectis dent notitiam de aetemis.
5. Quinto sunt stellae militares siue multigenae, omnes scilicet illae quae comprimatae siue plurificatae incedunt, quas uocat Scriptura omnem militiam caeli, IV Reg. 23. Et significant praelatorum et doctorum unanimitatem et concordiam et audaciam ad expugnationem malitiae siue omnis pestis haereticae, II Cor. 10: Arma militiae nostrae sunt potentia Deo ad expugnationem inimicorum. Etenim pastoralis cura debet esse ut capiantur uulpeculae, per 'uulpeculas' haeretici intelliguntur, ut habetur in Pastorali.
6. Sexto sunt stellae sociales siue familiares semper se superferentes et aspectum recreantes, quas Scriptura uocat stellarum uertices et carmina noctis, Iob 22 et 36, et uulgus appellat eas gallinulas. Et significant praelatorum et doctorum continuam sursum actionem in Deum et spiritualem recreationem ad proximum, II Cor. 5: Siue mente excedimus, Deo; siue sobrii sumus, uobis. Caritas enim Christi urget nos. Hugo De laude caritatis: Caritas, si sit in homine, semper uel in Deum eleuat sursum agendo per contemplationem, uel proximum recreat per aedificationem.
7. Septimo sunt stellae australes siue interiores, quae scilicet sunt in polo antartico, quas Scriptura uocat interiora austri, Iob 9 et 37, et sunt immobiles et nobis inuisibiles. Et significant praelatorum et doctorum constantiam in bono et retractationem a saeculo et omni malo, Thren. 3: Sedebit solitarius et tacebit, quia leuauit se super se. Etenim fit homo constans leuando se supra se, solitarius uero per orationem et silentium. Glossa continua, Iob 9: "Interiora austri surit secreti ordines angelorum et caelestis patriae sinus quos replet auster", id est feruor Spiritus Sancti; "ibi enim iustorum animae quasi astra per diem in abditis occultantur".
8. Octauo surit stellae turbinales, quae scilicet surit ante uestigia Tauri, quas Scriptura uocat Orionas, Iob 9 et Amos 5; ortu enim suo faciunt tempestates. Et significant praelatorum et doctorum commotionem zelotipam contra peccata incorrigibilia, I Cor. 5: Iudicaui eum qui sic operatus est tradere Satanae etc. Bernardus in libro De consideratione: Decet contra uitia esse impatientem.
9. Nono surit stellae orientales, quae scilicet surit in oriente pulchrae de mane, quas Scriptura uocat astra matutina, Iob 38, ratione primariae, et purae lucis receptionis a sole. Et significant praelatorum et doctorum supermentalem refulgentiam decorantem totam animam et uitam, Iac. 4: Quae desursum est sapientia, plena est fructibus bonis. Profecto enim radius fulgoris caelestis penetrans superiora animae ornat totam uitam.
10. Decimo sunt stellae pluuiales, quae scilicet sunt in fronte Tauri, quas Scriptura uocat Hyades, Iob 9; ortu enim suo faciunt imbres et pluuias. Et significant praelatorum et doctorum copiosam doctrinam in populis, Eccli. 39: Ipse tamquam imbres mittet eloquia sapientiae suae. Etenim praedicatores sunt nubes caelestes faciem Ecclesiae imbribus doctrinae irrigantes, ut tangit Glossa Iob 9 et 26.
11. Vndecimo sunt stellae micantes seu uernales, quae scilicet sunt ante genua Tauri, quas Scriptura uocat Pleiades, lob 38, et sunt septem, licet una quasi latere uideatur. Et significant in praelatis et doctoribus amoenitatem animae, fulgorem uitae et humilem reputationem gratiae, Eccli. 43: Species caeli in uisione gloriae. Et quidem pulchritudo animae et uitae caelestis hominis est delectatio Dei et Ecclesiae, ut innuitur Eccli. 43 et beatus Augustinus.
12. Duodecimo sunt stellae speciales siue mirabiles siue notabiles siue singulares quarum primam uocat Scriptura stellam matutinam et Luciferum et Hesperum, Eccli. 50 et Iob 38, secundum diuersas considerationes notas. Matutinam, scilicet quia mane apparet; Luciferum, quia praeit solem mane; Hesperum, quia sequitur solem sero. -- Secundam uero uocat Scriptura, Apoc. 8 stellam magnam quasi faculam ardentem; et uulgus meridianam siue caniculam. -- Tertiam autem uocat Scriptura, Apoc. 9, stellam habentem clauem et trahentem fumum de puteo; uulgus uero stellam cometam. -- Quartam auteur uocat Scriptura stellam ex Iacob, Num. 24. -- Quintam tandem uocat Scriptura stellam magorum, Matth. 2.
13. Quarum haec est moralitas. Nam praelati et doctores debent esse stella Matutina propter pulchritudinem gratiosi aspectus, Lucifer propter fulgorem intellectus, Hesperus propter imitationem Christi actus, Canicula propter feruorem affectus, cometa propter praedicationem imminentis mortis, stella ex Iacob propter doctrinam supplantationis peccati et omnis malae consuetudinis, stella magorum propter perductionem et directionem ad Christum, Iob 26: Spiritus Dei ornauit caelos. Gregorius in homilia Pentecostis: "Ornamenta caelorum sunt uirtutes praedicantium", quae uidelicet ornamenta Paulus enumerat, I Cor. 12: Alii datur sermo sapientiae etc. Haec autem omnia operatur unus atque idem Spiritus etc.
<Cap. 27: De luce>
Lux, de qua Gen. 1 secundum Ambrosium et Basilium in Hexaemeron et Augustinum Super Genesim et Aristotelem et Ptolomeum et alios multos, has proprietates habere cognoscitur.
1. Nam primo tenebras expellit. Sic gratia Dei ignorantias et culpas, Eccli. ultimo: Insipientia eius luxit anima mea, et omnes ignorantias meas illuminauit. Etenim haec est gratia sapientiae caeli, ut affectum laetificet et intellectum radiet et aspectum gratificet, ut tangit Hugo, De tribus diebus.
2. Secundo maerores dissoluit. Sic gratia in tribulationibus consolamur, Rom. 5: Iustificati ex fade, pacem habeamus. Gloriamur in tribulationibus. Nisi enim gratia pacificans adsit, omnia interiora turbantur et omnia exteriora deordinantur, ut tangit Glossa Ad Col. 2.
3. Tertio insidias perdit et securitatem parit. Sic gratia timorem seruilem excludit et securitatem amoris praestat, I Ioan. 4: Perfecta caritas foras mitit timorem. Haec est autem gratia gratum faciens quae amicum et dilectum efficit et solo amore operari facit.
4. Quarto omnem speciem Iaetam iocundamque inducit. Sic gratia omne bonum siue pulchrum naturae laetum et iocundum reddit, Eccli. 42: Sol illuminans per omnia respexit, et gloria Dei plenum est opus eius. Etenim gratia Dei decorat pulchra naturae et perficit omnia imperfecta.
5. Quinto rebus omnibus formam et decorem tribuit. Sic gratia moribus, et actibus, cogitationibus et affatibus compositionem et regulam imprimit, Eccli. 40: Gratia sicut paradisus in benedictionibus. Etenim gratia Dei replet animam spirituali decore et ornat totam uitam elegantia sancta.
6. Sexto transiens per sordes non sordescit. Sic gratia a nulla re immunda maculatur, Sap. 7: Nihil coinquinatum in illam incurrit. Etenim gratia Dei a nullo inficitur neque infici potest, sicut radius solaris materialis.
7. Septimo eius substantia nihil inuenitur purius. Sic gratia Dei super omnia purum facit animum, Sap. 6: Clara est, et quae numquam marcescit sapientia. Sapientia enim Euangelii possessa cum gratia incorruptam animam reddit et incorruptibilem, ut habetur Sap. 8 et 9.
8. Octauo eius uirtute nihil actualius. Sic gratia nihil uirtuosius, Phil. ultimo: Omnia possum in eo qui me confortat. Etenim omnia bona facit in homine gratia Dei et ad omnia potentem reddit, sicut innuitur in libro De laudibus Pauli.
9. Nono nihil ea utilius. Sic nihil utilius gratia ad salutem, Eph. 2: Gratia estis saluati, et hoc non ex uobis; Dei enim donum est. Versus qui dicuntur Chrysostomi: "Quidquid habes menti praeuentrix gratia donat; nil Deus in nobis praeter sua dona coronat".
10. Decimo nihil ea communius. Sic gratia Dei omnibus se offert, Hebr. 12: Tamquam filiis uobis se offert Deus. Expansus enim in cruce Christus omnes recipere est paratus, ut innuitur Is. 45.
11. Vndecimo nihil ea uelocius inuenitur. Sic gratia Dei uelociter operatur, id est in instanti, Sap. 7: Omnibus mobilibus mobilior est sapientia. Ambrosius Super Lucam: "Nescit tarda molimina Spiritus Sancti gratia".
12. Duodecimo nihil ea impassibilius. Sic gratia Dei facit hominem insensibilem mundo, Gal. ultimo: Mihi mundus crucifixus est. Dionysius De angelica hierarchia: "Amor diuinus reddit hominem quasi impassibilem propter sufficientiam et conuersionem ad id quod non potest ei auferri".
13. Decimo tertio est una in se et uniformis in sua essentia quamuis diuersa sint luminaria. Sic gratia gratum faciens una est in una anima quamuis sit in multis animabus, Sap. 7: Cum sit una, omnia potest; et per nationes in animas sanctas se transfert. Felix autem conscientia quae per gratiam reclinatorium Dei efficitur, ut tangit Bernardus Super Cant.
14. Decimo quarto forma eius est nobilissima in genere formarum corporalium et maxime materiam suam distendit. Vnde unus punctus eius luminis siue lucis sufficeret ad illuminationem uniuersi orbis. Sic gratia est tantae nobilitatis quod quantumcumque parua, dummodo sit gratum faciens, delet omnem culpam et illustrat omnes animae potentias, I Cor. 15: Gratia Dei sum id quod sum, et gratia eius in me uacua non fuit.
15. Decimo quinto in corporibus primum obtinet locum. Vnde uirtutem eius percipit omnis creatura inuisibiliter. Sic gratia in donis Dei tenet principatum, Eccli. 24: Ego ex ore altissimi <prodiui> primogenita ante omnem creaturam. Profecto enim praefertur gratia sanctificans ceteris donis in tempore, quia ad aeterna parat et in omni bono conseruat.
<Cap. 28: De splendore>
Splendor, de quo Bar. ultimo, has habet condiciones.
1. Nam primo est quidam defluxus exiens a substantia lucis siue lucente. Sic illuminatio animae progreditur a fontali ueritate, scilicet diuina sapientia, Hab. 3: Splendor eius ut lux erit. Splendor enim sapientiae Dei non illabitur nisi animae se disponenti ad gratiam.
2. Secundo lucens egreditur a luce sine alterius naturae commixtione. Sic illuminatio animae lucens egreditur immediate ab aeterna sapientia sine auxilio, non -- dico -- ministerio alicuius creaturae, Ps. 118: Manus tuae Domine etc. Augustinus super illum locum: "Deus per se ipsum irradiat pias mentes".
3. Tertio luci a qua exit est coaeuus in duratione, ut dicit Augustinus, De Trinitate, quod si ignis esset aeternus et splendor esset aeternus. Sic illuminatio caelestis est coeua approbationi diuinae; unde si approbatio esset aeterna et illuminatio esset aeterna, Zach. 4: Exaequabit gratiam gratiae. Etenim secundum gratificationem in Deo erit gratia in animo.
4. Quarto exit splendor a luce sine lucis diminutione, sine puritatis lucis contaminatione, sine discontinuatione cum sui et aliorum manifestatione cum sui multiplicatione. Sic illuminatio caelestis exit a Patre luminum sine omnibus dictis et cum omnibus dictis, Iac. 1: Omne datum optimum et omne donum perfectum desursum est descendens a Patre luminum, apud quem non est transmutatio nec uicissitudinis obumbratio. Dionysius De diuinis nominibus: Signum magnitudinis Dei est quod in participando et influendo non minuitur aut mutatur.
<Cap. 29: De lumine>
Lumen, de quo Iob 37, has probatur condiciones habere.
1. Nam primo differt a luce sicut species a genere. Omne enim lumen lux est, sed non e conuerso omnis lux est lumen. Sic omnis illustratio ueritatis lumen participatiuum est, sed non ipsa ueritas illustrans est, Ioan. 1: Non erat ille lux, sed ut testimonium perhiberet de lumine. Augustinus Super loannem: Non erat ille bannes lux illuminans sed lux illuminata.
2. Secundo lumen proprie est defluxus a substantia lucis in aere. Sic diuina illustratio est influxus a Deo in mentem, Ioan. 1: Erat lux uera quae illuminat omnem hominem. Augustinus, Super loannem: "Omnem hominem illuminat qui illuminatur; nullus enim illuminatur nisi per eum".
3. Tertio est formarum et figurarum declaratiuum. Sic caelestis illustratio interiorum conceptuum formatiua et informatiua, Ioan. 14: Spiritus Sanctus docebit uos omnia quaecumque dixero uobis. Cor quidem hominis cogitat, sed Deus cogitationes informat, ut habetur Prou. 16: Hominis est praeparare animum etc.
4. Quarto est sanorum oculorum laetificatiuum, lipporum uero et infirmorum laesiuum. Sic diuina illustratio sane considerantibus est amica, in fide aegrotantibus est infesta, Iob 24: Ipsi fuerunt rebelles lumini. Augustinus in libro Confessionum: "Oculis aegris lux est odiosa, quae puris est amabilis".
<Cap. 30: De radio>
Radius, de quo Eccli. 43, has proprietates habere dignoscitur.
1. Nam primo est quidam luminosus a corpore lucido defluxus quo mediante lux uel lumen suam perficit actionem. Sic iustitia est recta sine personarum acceptione munere diuino proueniens, Leu. 19: Non accipies personam, sed ita paruum iudicabis ut magnum; etenim iustitiae rectitudo causam habet Deum.
2. Secundo est aliquando rectus, aliquando fractus, aliquando obliquus. Sic iustitia aliquando fit recta sancta intentione et ordine, aliquando fracta priuato amore, aliquando obliqua prece, pretio uel timore, Os. 5: Factus est Ephraim patiens calumniam, et fractus iudicio, quoniam coepit abire post sordes. Is. 33: Beatus qui excutit manus suas ab omni munere etc. Ideo sic loquitur secundum iura, quia est munus a manu, a lingua, ab obsequio, ut I Q. 1: "Sunt nonnulli", quo contra Deut. 16: Iuste quod iustum est exsequeris.
3. Tertio est mobilis et agilis, perspicuus et orbicularis. Sic iustus homo debet habere affectum pium, animum liberum, intellectum examinatum, cor caritate dilatatum, II Cor. 6: In omnibus exhibeamus nos sicut Dei ministros; in suauitate, in scientia, in caritate non ficta per arma iustitiae etc. Vere enim multum decet facientem iustitiam armatum esse omni genere uirtutum et quasi uas auri solidum, ut habetur Eccli. 50.
<Cap. 31: De corporibus superioribus>
Circa superiora corpora secundum Ptolomeum et sequaces eius apparent multa quae stellarum operationem et effigiem praetendunt.
1. Quorum primum est ignis perpendicularis proueniens ex calido et sicco uapore. Et non est aliud quam impressio quaedam ex tali uapore in aere generata, in prima parte aeris eleuata, habente latitudinem in profundo et longitudinem in supremo secundum figuram flammae pyramidalem et motum caeli inflammando. Significat autem diuisionem caritatis in anima causatam ex zelo filiali et castitate uniuersali, iuxta quod dicitur Zach. 4: Exaequabit gratiam gratiae, id est gloriam patriae gratiae uiae.
2. Secundum est ignis longus qui est impressio generata ex uapore calido et sicco in suprema parte aeris carente latitudine manifesta respectu suae longitudinis, inflammata per uirtutem ignis elementi et motum firmamenti; et dicitur haec impressio 'draco euomens ignem'. Et significat caritatem patriae superabundam et feruidam ab omnibus in omnes et a singulis in singulos, Eph. 3: Vt possitis comprehendere cum omnibus sanctis quae sit latitudo etc. Etenim dilatabitur caritas omni modo in patria et sine mensura extendetur.
3. Tertia impressio uocatur candela. Et generatur ex uapore calido et sicco in suprema parte aeris habente paruam longitudinem et latitudinem, aequales tamen, propter quod apparent quasi rotundae figurae inflammatae per calorem ignis et motum firmamenti. Et significant opera caritatis fraternae, de quibus Gal. ultimo: Operemur bonum ad omnes etc.
4. Quarta impressio uocatur ' assuhub' ab Aristotele, et est duplex, scilicet ascendens et descendens. Et generatur haec impressio ex uapore calido et sicco subtili in suprema parte aeris, habente longitudinem et latitudinem magnam, proportionales tamen, inflammata et calefacta uehementer per ignem et motum firmamenti; petit superiora propter subtilitatem materiae et uehementiam inflammationis. Et significat uitae actiuae et uitae contemplatiuae usum feruentem et sursum agentem ex caritate, iuxta illud II Cor. 5: Siue enim mente excedimus, Deo; siue sobrii sumus, uobis. Gantas enim Christi urget nos. Etenim more Moysi nunc ascendere debemus ad Deum, nunc descendere ad proximum.
5. Quinta est impressio quae dicitur 'massub descendens'. Generatur auteur ex uapore calido et sicco grosso longitudinis et latitudinis aequalis exsistens in parte superiori medii interstitii aeris, inflammata per ignem et motum firmamenti. Descendit auteur inferius propter frigus circumstans et pondus materiae grossioris, secundum Aristotelem, ex qua prouenire creduntur igniculi ex aere lapsi qui aestimantur stellae cadentes. Et significat opera misericordiae facta ex pietate Euangelii et caritate Christi, I Cor. ultimo: Omnia opera uestra in cantate fiant. Etenim de misericordia ad fratres effectu uel affectu nullus se excusare ualebit.
<Cap. 32: De umbra>
Vmbra, de qua Iob 40 et Eccli. 34, has habet proprietates secundum naturales et maxime secundum Albumasar et eius sequaces.
1. Nam primo est obiectio corporis tenebrosi et opaci ad lucem siue ad corpus luminosum. Significat autem quod per talem modum peccatum impedit gratiam, Is. 59: Peccata vestra diuiserunt inter uos et Deum uestrum. Profecto enim obstacula gratia Dei sunt peccata mundi.
2. Secundo secundum physicam considerationem est triplex. Contingit enim quod corpus luminosum sit rotundum et aliquando est maius quam corpus obiectum, aliquando aequale, aliquando minus. Si corpus luminosum maius sit corpore subiecto, facit umbram tendentem in acutum et in conum, et talis umbra dicitur conoydes, qualis est umbra solis super terram. Si aequale est corpus luminosum corpori obiecto facit umbram aequalem et rotundam, et talis umbra dicitur chelindoydes, id est aequaliter rotunda. Si uero minus sit obstaculo facit umbram tendentem ad latum ad modum calathi, et talis umbra dicitur cathaloydes. Per quem triplicem modum fiunt eclipsationes maiores, aequales et minores super terram. Significant quod triplex correspondenter est obstaculum gratiae, scilicet peccatum originale, mortale, et dispositiue suo modo plurium ueniale frequentatum, Is. 59: Peccata uestra absconderunt faciem eius ne exaudiret. Etenim ualde excludunt et retardunt gratiam Dei peccata hominum.
3. Tertio calons solaris est repressiua et splendoris radiorum solarium occultatiua. Sic peccata sunt amoris Dei et proximi impeditiua et cognitionis caelestium priuatiua, I Ioan. 3: Omnis qui peccat non uidet eum, nec cognouit eum. Peccatum enim aufert tam cognitionem quam dilectionem Dei.
4. Quarto sterilitatis est inductiua. Sic peccatum carentiam omnis boni inducit, Dan. 3: Sumus hodie humiles in uniuersa terra propter peccata nostra. Etenim peccata habent priuare fructibus salutaribus.
5. Quinto serpentum et colubrorum est arnica. Sic peccata daemonibus et malignis hominibus sunt amabilia, Prou. 2: Exultant in rebus pessimis quorum uiae peruersae, et infames gressus eorum. Etenim gaudium iniquorum casus est bonorum, sed laqueo peribunt huiusmodi ut dicitur Eccli. 27.
6. Sexto aestuantium et itinerantium est refrigeratiua. Sic peccata caritatem uiatorum ad patriam refrigescere faciunt, Matth. 24: Quoniam abundauit iniquitas, refrigescet caritas multorum. Etenim sicut gratia crescente in homine crescit et caritas, sic ea delitescente delitescit et caritas.
7. Septimo est maturitatis fructuum retardatiua. Sic peccata interuenientia retardant perfectionem meritorum, Gal. 5: Currebatis bene; quis uos festinauit etc. Etenim non placet Deo opus extra caritatem peractum.
8. Octauo timons et horroris melancholicis est incussiua. Sic culpa mortalis infortunatis peccatoribus gehennalis poenae timorem et horrorem immittit, Deut. 28: Timebis die ac nocte et non credes uitae tuae. Etenim semper habet timere peccator tam praesentia quam imminentia et futura.
9. Nono cum non sit corpus speciei, tamen corporis est repraesentatiua. Sic peccata praetendunt quod non sunt, Prou. 23: Ingreditur blande, sed in nouissimo morebit ut coluber.
10. Decimo quanto dies est longior et sol in caelo stat altior, tanto uidetur minor et e conuerso. Sic peccata quanto magis sunt in consuetudine et magis a Deo elongant, tanto minora uidentur peccatori et minus amatur quia minus pungunt, ter. 3: Desperauimus nequaquam ultro ueniemus ad te. Gregorius in Moralibus: "Peccatum quod per poenitentiam non deletur, mox suo pondere ad aliud trahit".
11. Vndecimo corporum motu et quiete est sui ipsius configuratiua, nam moto corpore se mouet et quiescente quiescit. Sic peccator currit cum mundo, carne et diabolo secundum cursum eorum, Ier. 8: Apprehenderunt mendacium et noluerunt reuerti; omnes conuersi sunt ad cursum suum. Etenim quos ligant uitia necesse est configurari diabolo capiti malignorum catenis ligato.
<Cap. 33: De tenebra>
Tenebra quae est lucis absentia, pura priuatio lucis, de qua Gen. 1, secundum Ptolomeum et eius sequaces bas condiciones habere cognoscitur.
1. Nam primo ligat oculos et tenet ne uideant solem siue lucem. Sic ignorantia uel culpa ligat mentis oculos ne cognoscatur ueritas siue Deus, Ps. 81: Nescierunt neque intellexerunt, in tenebris ambulant. Etenim qui non cognoscit ueritatem omni lumine caecus est.
2. Secundo timorem incutit. Sic ignorantia uel culpa audaciam tollit in bonis, Eccli. 5: Si est tibi intellectus, responde proximo; sin autem sit manus tua super os tuum ne capiaris etc. Etenim qua fronte potest hebes loqui in ecclesia.
3. Tertio colorum pulchritudinem tollit. Sic ignorantia uel culpa morum gratiosorum elegantiam non nuit aut componit, Prou. 12: Vanus et excors patebit contemptui. Etenim dignum est ut qui fugit ueritatem non inueniat felicitatem.
4. Quarto uerecundiam deminuit. Sic ignorantia uel culpa facit effrontem in malis, Prou. 13: Sed et in uia stultus ambulans, cum ipse insipiens sit, omnes insipientes aestimat. Etenim nil impudentius insipientia stultorum.
5. Quinto somnolentiam nutrit. Sic ignorantia uel culpa miserabilem negligentiam et torporem immittit, Prou. 26: Abscondit piger manus suas sub ascellas et laborat si ad os suum eas conuerterit. Profecto enim miseriam sequentes oportet miseros inueniri et digito ab omnibus demonstrari, ut innuitur Prou. 6 et 20.
<Cap. 34: De iride siue arcu caelesti>
Iris siue arcus caelestis has proprietates habet secundum Bedam et Isidorum et Aristotelem.
1. Nam primo est impressio generata ex nube concaua et rorida praeparata ad pluuias stillicidiis infinitis. Sic Christus et eius generatio humana ex matre humili et gratiosa, Matth. 1 : Christi autem generatio sic erat: cum esset desponsata mater etc. et infra: Ipse enim saluum faciet populum suum a peccatis eorum. Natus enim Christus de Virgine humili et plena gratia totum mundum repleuit omni caelesti benedictione et gratia, ut testatur Hieronymus De assumptione beatae Mariae et Augustinus De natiuitate eiusdem.
2. Secundo tamquam in speculo relucens habet figuram arcualem uarios colores exprimentem. Sic Christus et eius generatio tamquam speculum humani generis apparuit mundo, conuersationem habens condescendentem et humilem, et nunc diuinitatis nunc humanitatis opera demonstrauit, dum se uerum Deum et uerum hominem comprobauit, Eccli. 43: Vide arcum, id est Verbum incarnatum considera hominibus pie inclinatum, et benedic qui fecit illum, id est qui eum incarnari constituit; ualde speciosus est in splendore suo etc. Glossa continua: "Vide arcum, id est Christum pauperem in mundo, humilem in praesepio, fortem in inferno, sublimem in caelo, iustum in iudicio" etc.
3. Tertio substantia eius est ex refulgentia et reflexione radiorum solarium et in nube rorida et imbrifera. Sic Christus et eius generatio ex reflexione abundantium claritatum et gratiarum supercaelestium in Virgine matre, Luc. 1: Spiritus Sanctus superueniet in te etc. ideoque et quod nascetur ex te sanctum etc. Oportebat enim fontem sapientiae et gratiae prodire de matre plena luminis et uirtutis.
4. Quarto plena facie respicit solem ex opposito et a sole respicitur. Sic Christus et eius generatio per omne tempus semper oculum habuit ad Patrem et ad honorem suum et approbatus semper fuit a Patre, Matth. 17: Hic est ftlius meus carissimus, audite ipsum. Profecto aspiciebat homo ille diuinus semper in fontem lucis et respiciebatur semper a fonte lucis, ut ponunt magistri omnes. Glossa continua, Apoc. 10: 'Angelus amictus' erat Christus; 'angelus fortis' humana natura; et iris in capite eius, id est diuina natura.
5. Quinto a terra usque ad caelum circulariter eleuatur, nam duobus cornibus percutit terram et uertice caelum tangit. Sic Christus et eius generatio dilatato et eleuato toto mentis affectu totum mundum ante Deum Patrem in caelo ponebat, carne et spiritu terram calcans cum cupiditatibus omnibus et supermentaliter caelum habitans, Luc. 6: Exiit Jésus in montem orare, et erat pernoctans in oratione Dei. Etenim usus orationis qui fuit in Christo docet nos Deo debere mente configurari, terrena horrere, caelo inhiare, ut docet Glossa interlinea ibidem.
6. Sexto figura eius et species est sphaerica et circularis, perspicua et specularis. Sic conuersatio et uita Christi perfecta, caritatiua, praeclara et aedificatione plena, Eph. 4: Induite nouum hominem qui secundum Deum creatus est in iustitia et sanctitate ueritatis. Quia enim nouus homo fuit Christus, ideo noua exempla et documenta dedit, ut dicit Gregorius in homilia De uno martyre.
7. Septimo in colore multiplex est et singulariter singularis. Nam absque aliis coloribus, quos nullus pictor fingere posset, quadricolor est ex quattuor elementis oppositis in se relucentibus. Nam de sphaera ignis trahit colorem rubeum, de aere hyachinthum, de aqua caeruleum, de terra gramineum. Sic Christus homo in se transformauit caritatem affectus, serenitatem intellectus, pietatem affectus, amoenitatem aspectus secundum omnem locum et tempus ad aliorum aedificationem absque aliis resplendentibus in se gratiis et exemplis inexplicabilibus, Sap. 7: Venerunt mihi omnia bona pariter cum illa etc. Profecto sapientia Dei ueniens in carnem omnia salutaria nobis intulit.
8. Octauo sui interpositione solis feruorem mitigat. Sic Christus sua interuentione iram Patris circa mundum temperauit, I Ioan. 2: Ipse est propitiatio pro peccatis nostris. Bernardus, Super Cant. et alibi pluries: Filius Virginis est aduocatus continuus humani generis.
9. Nono uidetur de die semper, quia causatur a radiis solis. Non autem uidetur de nocte nisi bis in quinque annis, quia nonnisi toties causatur a radiis lune in plenilunio. Sic Christus homo omnia fecit in luce et claritate, ambulans etiam solum de die et numquam de nocte nisi bis, scilicet quando fugit in Egyptum et quando relatus est de Egypto; Ioan. 1: Erat lux uera etc. Etenim lux uera fuit Christus, quia omnes illuminauit et omnia in claritate fecit, ut tangit Augustinus Super Ioannem.
10. Decimo numquam apparet nisi in tempore pluuiali de mane aut de sero, non autem in mendie recte, quia sol ei non potest opponi tunc, quia mediat orbem. Sic Christus homo numquam apparuit nisi gratia et doctrina, pietate et misericordia refertus, numquam uero superbus aut iracundus, Matth. 11: Venite ad me omnes etc. discite a me etc. Profecto enim pietas Christi hominis pietatem omnium simul creaturarum excessit, ut dicit Bernardus De passione Christi.
11. Vndecimo per sui resolutionem in pluuiam uel in rorem superiora serenat, inferiora fecundat. Sic Christus homo sua doctrina et gratia angelos exhilarabat et homines aedificabat, Luc. 13: Et omnis populus gaudebat in uniuersis quae gloriose fiebant ab eo. Etenim Christus est uerum gaudium angelorum et hominum, ut dicit Augustinus Super Ioannem. Glossa continua.Ez. 1: Arcus fuit in nube in die pluuiae, id est in effusione praedicationis, quia in dominica incamatione ostenditur, ut ad baptismum et gratiam Spiritus Sancti omnes uenirent.
12. Duodecimo per suam figuram et multiformem colorem superiora pulchrificat et decorat. Sic Christus homo propter suam 5 formositatem incomparabilem est decor gloriae paradisi, Eccli. 43: Species caeli in uisione gloriae, id est Christi gloriosi. Augustinus Super Ps.: Visio Christi est tota merces.
13. Tertio decimo dominium humiditatis in aere significat cum apparet. Propter quod non apparebit ante iudicium, ut dicit Beda et Magister in Historia, et Glossa tangit continua, Gen. 9, per 40 annos in signum dessicationis elementorum. Sic Christus homo semper aget pro misericordiae et pietatis operibus in Ecclesia ut in ea abundent, quae quando cessabunt uel cessare omnino ceperint, signum erit periclitationis saeculi, Prou. 26: Cum defecerit ligna extinguetur ignis, quasi dicat: quando cessabunt misericordiae opera, deficiet caritas et propinquabit iudicium.
14. Quarto decimo pacem et concordiam inter Deum et mundum designat et diuinum iudicium per diluuium praeteritum rememorat et demonstrat. Sic Christus homo mediator fuit inter Deum et hommes et futurum iudicium omnibus praedicauit, Gen. 9: Arcum meum ponam in nubibus et erit signum foederis etc., quasi dicat: cum uident hommes arcum, debent rememorari diluuii peracti et recordari iudicii futuri. Similiter quando considerant Verbum incarnatum, debent recordari clementiae Dei circa se.
15. Quinto decimo situ suo in qua parte caeli est sol, denuntiat et demonstrat, quia numquam est ex eadem parte caeli cum sole, sed semper ex aduerso; sole enim exsistente in oriente apparet arcus in occidente, et e conuerso sole etiam exsistente in mendie apparet in septentrione. In parte autem australi numquam apparet, sicut nec in hora recte meridiana sicut supra est dictum. Sic Christi praesentia in Ecclesia uel in anima in qua parte est claritas cognitionis et caritas amoris, cognoscere facit, quia numquam in mundo uel carne uel diabolo, peccato, uitio uel malitia, superbia, auaritia uel luxuria, sed in iustitia et sanctitate ueritatis. Sap. 1: Sapientia non introibit in maliuolam animam etc. Bernardus Super Cant. et alibi: Delicata est diuina consolatio, nec datur habentibus alienam.
Explicit tractatus de moralitatibus corporum caelestium etc.
 
<Tractatus 2: De elementis
Cap. 1: De igne>
Ignis, secundum Isidorum, Constantinum, Dionysium et Aristotelem, has proprietates habere cognoscitur.
1. Nam primo inter omnia elementa situm habet sublimiorem. Sic Spiritus Sanctus animam, in qua habitat, quaerere facit sublimia et figere se intentione et desiderio in caelestibus, Phil. 3: Nostra autem conuersatio in caelis est. Chrysostomus, De laudibus Pauli: "Paulus coartatus carcere habitabat caelum".
2. Secundo inter omnia elementa naturam habet puriorem et subtiliorem. Sic Spiritus Sanctus conscientiam, in qua habitat, reddit puram et subtilem, Eccle. 7: Qui timet Deum nihil negligit. Gregorius in Moralibus et alibi: "Bonarum conscientiarum siue mentium est ibi culpam agnoscere ubi culpa non est".
3. Tertio naturam habet ceteris elementis actualiorem et in agendo fortiorem. Sic Spiritus Sanctus hominem, in quo habitat, efficit potentem et fortem ad omne arduum et contra omne malum, Cant. 8: Fortis est ut mors dilectio etc. Gratia enim ad bona animat et contra omnia mala armat.
4. Quarto naturam habet occultatiorem; in sua enim essentia sensibiliter non uidetur. Sic enim Spiritus Sanctus inuisibiliter et insensibiliter in homme operatur et habitat, Iob 9: Si uenerit ad me, non uidebo eum, et si abierit, non intelligam. Arcana enim est Spiritus Sancti immissio et inuisibilis inspiratio.
5. Quinto uirtutem habet aliis mobiliorem. Sic Spiritus Sancti est continue ad omnia bona mouere animam in qua habitat, Sap. 7: Omnibus mobilibus mobilior est sapientia. Dionysius, De angelica hierarchia: "Mobile Seraphim semper circa diuina fertur".
6. Sexto naturam habet ceteris inferioribus clariorem. Sic Spiritus Sancti proprium est animam, in qua habitat, clarificare et notitiam aeternorum imprimere, Sap. 6: Clara est, et quae numquam marcescit sapientia. Profecto quidem a quo est claritas intelligentiae nisi a fonte gratiae.
7. Septimo ex subtilitate suae substantiae uirtutem habet omnibus aliis acutiorem et penetrabiliorem. Sic Spiritus Sancti proprium est animam, in qua habitat, facere cognoscere incerta aliis et occulta, I Cor. 2: Spiritus enim omnia scrutatur etiam profunda Dei. Ambrosius Super I Ad Cor. in glossa continua: "Spiritus omnia scrutatur quia facit scrutari et cognosci secreta aliis".
8. Octauo habet uirtutem sui et aliorum manifestatiuam. Sic Spiritus Sanctus hominem, in quo est, signanter et sua opera euidenter sibi et aliis innotescere facit, II Cor. 2: Deo autem gratias qui semper triumphat nos in Christo Iesu, et odorem notitiae suae manifestat per nos in omni loco. Etenim fama apostolica ubique gratum spirabit odorem.
9. Nono uim habet inferiorum ad superiora attractiuam. Sic Spiritus Sanctus animam, in qua habitat, de terrenis ad caelestia rapit et sursum agit, Act. 8: Cum autem ascendissent de aqua, spiritus Domini rapuit Philippum et amplius non uidit eum eunuchus. Ambrosius, Super Lucam: "Quo enim Deo plena nisi ad superiora conscenderetur?"
10. Decimo uirtutem habet renouatiuam. Sic Spiritus Sanctus renouat animam, in qua habitat, ad omnia uirtutum opera et morum et sermonum ornamenta salubria et gratifica, Eph. 4: Renouamini spiritu mentis uestrae, et induite nouum hominem etc. Profecto enim gratia renouat quem culpa uetustat.
11. Vndecimo uirtutem habet immutatiuam aliorum in suam speciem. Sic Spiritus Sanctus conuertit amatum in amantem, Gal. 2: Vivo ego, iam non ego, uiuit uero in me Christus. Dionysius, De diuinis nominibus: "Est autem estaticus diuinus amor, non sinens sui iuris amatores esse sed amatorum".
12. Duodecimo habet naturam sui ipsius communicatiuam et sine diminutione diffusiuam. Sic Spiritus Sanctus facit in hominibus quod omnia sint communia per caritatem, I Cor. 13: Caritas non quaerit quae sua sunt. Augustinus, Ad Bonifatium: "Caritas omnia communia facit".
13. Decimo tertio habet uirtutem purgatiuam. Sic Spiritus Sanctus animam, quam habitat, semper magis magisque efficit mundam, Ioan. 17: Sanctifica eos in ueritate. Non rogo ut tollas eos de mundo, sed ut serues eos a malo. Chrysostomus, Super Ioannem: Quem Spiritus Sanctus inhabitat, continue a defectibus purgat donec purgata caelo reddat.
14. Decimo quarto uirtutem habet saporum et humorum alteratiuam. Sic Spiritus Sanctus facit desipere mundana et sapere caelestia, Phil. 3: Quae mihi fuerunt lucra, haec arbitratus sum propter Christum detrimenta. Gregorius in homilia De coena magna: "Spirituales deliciae cum habentur in desiderio sunt, carnales uero cum habentur in fastidio sunt".
15. Decimo quinto rebus siue corporibus omnibus commixtis inuisibiliter est inclusus, quod inde patet, quia ex forti corporum collisione solidorum egreditur ignis in quibus esse nullatenus putabatur. Sic Spiritus Sancti gratia per omnes uirtutes se diffundit et per omnes deuotas animas, Rom. 5: Caritas Dei diffusa est in cordibus nostris per Spiritum Sanctum qui datus est nobis. Etenim hoc habet proprium sapientia Dei ut, per nationes in animas sanctas se transferat, amicos Dei et prophetas constituat, ut patet Sap. 7.
16. Decimo sexto habet sua substantiali subtilitate uirtutem sui cum alio corpore unitiuam, ut patet in ferro ignito et carbone. Sic gratia Spiritus Sancti unire habet ex caritatis amore unum hominem alteri et unum populum alteri, Eph. 2: Ipse est pax nostra, qui fecit utraque unum. Etenim gratia Dei est quae unit omnes in uinculo pacis atque amoris.
17. Decimo septimo triplex est species eius. Est enim ignis lux in sua sphaera, ignis flamma in materia aeris, ignis carbo in substantia terrea. Sic Spiritus Sanctus est lux in se, flamma in contemplatiuis, carbo in actiuis, Luc. 12: Ignem ueni mittere in terram etc. Ambrosius Super Lucam: Ignis ipse Spiritus Sanctus est, qui in se lux exsistens et ardor aeterni amoris electos suos lucere pariter et ardere amore facit.
<Cap. 2: De flamma>
Flamma has proprietates habere probatur secundum naturales et sanctos.
1. Nam primo est materia ignea in substantia aerea accensa. Sic mens contemplatiua caritate feruida ad superiora festinans semper ad Deum eleuatur, II Cor. 5: Siue enim mente excedimus, Deo; siue sobrii sumus, uobis. Caritas enim Christi urget nos. Ex principio Dialogorum beati Gregorii: "Contemplantibus Deum labentia cuncta subter sunt rebus omnibus quae uoluuntur eminere contingit".
2. Secundo quanto substantia aerea est purior, tanto flamma erit lucidior et clarior. Sic mens contemplatiua quo purior in conscientia, eo luminosior et clarior in superna contuendo, II Cor. 3: Nos autem reuelata facie gloriam Dei speculantes, in eandem imaginem transformamur a claritate in claritatem tamquam a Domini spiritu. Ambrosius super epistolam II ad Cor.: "Ad serenitatem contemplationis peruenitur per continuam excitationem uirtutum et purgationem defectuum".
3. Tertio naturaliter sursum mouetur et superiora quaerere satagit. Sic mens contemplatiua iugiter circa diuina meditatur et aetema adipisci festinat, Phil. 3: Sequor autem si quomodo comprehendam in quo et comprehensus sum a Christo Iesu. Etenim uera contemplatio numquam desinit meditari et desiderare superna.
4.Quarto in suo pyramidali angulo calidior exsistit; unde materiam sibi appositam inflammat facilius et accendit. Sic mens contemplatiua in uertice affectionis caritate maxime dilatatur et feruet, et alios dilatat et feruere facit, II Cor. 6: Os nostrum patet ad uos O Corinthi, cor nostrum dilatatum est; tamquam filiis dico, dilatamini et uos. Ambrosius super I librum Regum, in principio secundi capituli: "Si laetaris in Iesu, cor tuum dilatatur et dilatatione saginatur".
5. Quinto secundum materiam, in quam agit, colorem recipit. Sic mens contemplatiua secundum uarietatem rerum contemplatiuarum uarie illustratur atque profunditur, Ps. 83: Ascensiones in corde suo disposuit. Etenim contemplatio habet gradus, quos, qui ordinate ascendit, ordinatos radios simul et unctiones percipit.
6. Sexto radios luminosos undique circumfundit, tenebrosa illuminat, abdita prodit, et uiae offendicula ambulantibus ostendit. Sic mens contemplatiua uerbo et exemplo omnes irradiat, ignaros edocet, repraesensibilia detegit et obiurgat, et uitia aliis declarat, Phil. 2: Lucetis sicut luminaria in mundo etc. Contemplationis quippe aeternorum assiduitas illuminationes semper multiplicat.
7. Septimo in continuo est motu et numquam penitus requiescit. Sic mens contemplatiua semper mouetur circa diuina et numquam cessat a sacris considerationibus, II Cor. 5: Ingemiscimus habitationem nostram quae de caelo est etc. Ambrosius in glossa super I Ad Thessal. ultimo: "Iustus numquam cessat orare, quia numquam cessat bene facere".
8. Octauo a modico impulsu uenti excitatur et accenditur. Sic mens contemplatiua flatibus gratiae, etiam paruis, multum renouatur et ad aeterna inflammatur, Phil. ultimo: Omnia possum in eo qui me confortat. Etenim gratia gratum faciens, quantumcumque parua, delet culpas et animae confortat potestas.
9. Nono mouetur circulariter et incedit. Sic mens contemplatiua circa pietatis et caritatis exercitia, dilatato affectu, exterioribus omissis, semper uersatur, Rom. 5: Caritas Dei diffusa est in cordibus nostris etc. Dionysius, De angelica hierarchia: "Mouetur anima circulariter cum, exterioribus omissis, ad intima sua conuertitur".
10. Decimo materiam, cui per incorporationem adhaeret, ab infimis ad superiora attrahere non desistit. Sic mens contemplatiua omnem hominem cui per caritatem coniungitur ad caelestia allicere non quiescit, Phil. 3: Imitatores mei estote, et obseruate eos qui ita ambulant, sicut habetis formam nostram. Nostra autem conuersatio in caelis est. Gregorius in II Dialogorum circa finem: "Vir sanctus nullo modo aliud potest docere quam uiuere".
<Cap. 3: De carbone>
Carbo has condiciones habere cognoscitur.
1. Nam secundum Rabanum et Gregorium primo est ignis actualiter incorporatus terrestri materiae ignitus et unitus. Sic mens actiua est officiis pietatis connexa ex cantate feruida et unita, I Tim.4: Exerce te ipsum ad pietatem. Ambrosius in glossa ibidem: "Summa religionis Christianae in pietate consistit".
2. Secundo grauitate materiae deorsum inclinatur, sicut flamma sursum erigitur. Sic mens actiua circa corporalia ministranda uersatur sicut mens contemplatiua circa spiritualia et caelestia, Luc. 10: Martha, Martha, sollicita es, et turbaris erga plurima. Porro unum est necessarium. Augustinus, Super Ioannem: "Duas uitas nouit Ecclesia, quarum una est in labore" etc.
3. Tertio quando ignitur, uertitur in ruborem; quando extinguitur induit nigredinem. Sic mens actiua quando caritate uestitur, zelo ueritatis inflammatur; quando uero a caritate tepescit, ignorantiae et culpae tenebrae exposita demonstratur, Eccli. 25: Qui transgreditur a iustitia ad peccatum, Deus parauit eum ad romphaeam. Profecto qui a caritate recedit, de lumine ad tenebras uadit et de periculo ad periculum semper ruit, ut tangitur in Glossa ordinaria, Eccli. 27 super illud: Stultus sicut luna mutatur.
4. Quarto quanto fuit pulchrior ex sui ad ignem prima unione, tanto apparet deformior et uilior in sui ipsius ignis extinctione. Sic persona actiua quanto magis aedificauit et claruit in caritatis et pietatis exhibitione, tanto uilior redditur in officiorum caritatis cessatione uel etiam tepefactione, Matth. 5: Vos estis sal terrae. Quod si sal euanuerit, in quo salietur? Ad nihilum ualet ultra, nisi ut mittatur foras, et conculcetur ab hominibus. Etenim perpetuae subsannationi subiacent a uirtute apostatantes.
5. Quinto extincto eo, pars a parte de facili rumpitur, quia nihil humiditatis tunc in eius substantia reperitur. Sic anima actiua sine caritate cito frangitur per impatientiam, Eccli. 27: Si non in timore Dei tenueris te instanter, cito subuertetur domus tua. Ioan. 15: Sine me nihil potestis facere. Etenim sine gratiae assistentia nil salutare ualemus et nihil arduum possumus.
6. Sexto ignitus acutissimum habet ignem et summe actiuum et penetratiuum. Sic mens actiua inflammata gratia Dei ardet caritate in se et ardere facit alios, exemplo et uerbo, Eccli. 48: Surrexit Elias quasi ignis, et uerbum ipsius quasi facula ardebat. Ardebat quippe domus Dei, ut tangit Glossa continua, ardebat in se sanctus homo uehementi amore Dei; quasi facula uero erat ardens proximo uehementi zelo.
7. Septimo sub cinere euolutus calido ignem in se retinet et custodit; detectus autem et frigido aeri expositus in fauillarum multitudinem redigitur et per se subito euanescit. Sic anima actiua humilitate informata zelum Dei in se custodit et gratiam contra omnem mundi uanam gloriam, II Cor. 12: Libenter gloriabo in infirmitatibus meis, ut inhabitet in me uirtus Christi. Gregorius in Moralibus et alibi: "Qui sine humilitate uirtutes congregat, quasi puluerem in uentum portat".
8. Octauo ignitus pedes se calcantis urit et laedit. Sic mens actiua caritate accensa tribulantes se daemones uel homines confutat zelo, et patientia confundit et superat, Eccli. 43: In meridiano exurit terram, et in conspectu ardoris illius quis poterit sustinere? Etenim qui bene ardet zelo Dei pro nihilo ducit hostes Euangelii. Esto igitur ardens ut combures hostes.
9. Nono extinctus si conculcetur stridorem et strepitum magnum facit. Sic anima actiua, si gratia finaliter spolietur, ad inferos cum stridore a daemonibus conculcata deducitur, Ps. 9: Periit memoria eorum cum sonitu. Secundum enim illud Apoc. 18: Impetu magno cadit Babylon in stagnum, dum misera anima ut molaris lapis descendit in ignem aeternum.
<Cap. 4: De fumo>
Fumus has condiciones habere probatur secundum Aristotelem et Glossam super Cant. 3 et Gregorium in Moralibus.
1. Primo enim est uapor ex partibus materiae subtilioribus et humidioribus ui caloris resolutus. Sic uanus amor mundi uapor quidam est, ortum habens ex sapientia saeculi et substantia pigri et luxuria animi, Iac. 4: Quae est uita nostra? Vapor est ad modicum parens. Etenim uita saeculi huius in fumo laborat.
2. Secundo habet graues partes mixtas cum leuibus ex quibus obscuritatem contrahit et fetorem. Sic uanus amor mundi habet peccata grauia simul cum uenialibus ex quibus caecitatem mentis incurrit et abominationem ante Deum, Ps. 34: Fiant uiae illorum tenebrae et lubricum, et angelus domini persequens eos. Profecto enim omnis peccator est amator saeculi et abominabilis Deo.
3. Tertio denigrat aerem et in naturam fumibundam conuertit. Sic uanus amor mundi in homine denigrat famam et totam uitam facit uanam, Ier. 2: Abierunt post uanitatem et uani facti sunt. Etenim hoc habet proprium saeculi amor, ut honorem auferat et totum hominem se amantem faciat uanum.
4. Quarto ex suae materiae grossitie amaritudinem contrahit, ex cuius acumine oculos amaricat, lacrimas prouocat, et uisum sensibiliter laedit. Sic uanitas mundi ex grauitate peccati et consuetudine afflictionem contrahit infernalem, ubi fletus et stridor dentium et tenebrae exteriores, Matth. 22: Ligatis manibus et pedibus proicite eum in tenebras exteriores, ibi erit fletus et stridor dentium. Profecto enim iuste qui habuerunt ligatas manus ad eleemosynas et pedes ad bona opera in inferno ligantur, et qui noluerunt flere culpas, flent poenas, et qui gulae seruierunt, stridoribus dentium subiciuntur.
5. Quinto sui acumine cerebrum penetrat, spiritum animalem grauat, et per consequens naturalem. Vnde dicit Philosophus De animalibus quod fumus candelae extinctae laedit praegnantes in tantum quod si equa parturiens senserit talem fumum, faciet abortum; apibus etiam est inimicus et accipitres laedit, alias aues praedae. Sic uanus amor mundi incautum hominem ad intima inuadit, et spiritum et carnem ipsius sibi subicit; sicque talis suo malo exemplo tamquam omni gratia et sapore Dei nudatus laedit habentes bonam uoluntatem, et fugitur a uiris spiritualibus, et Dei cultoribus, et ueritatis amatoribus, Os. 7: Comederunt alieni robur eius, et ipse nesciuit; sed et cani effusi sunt in eo, et ignorauit. Etenim cura diabolus bene inuaserit saeculi amatorem consuetudine mala, quasi catena fortius ligat eum, et sic Deo, odibilem, proximo abominabilem constituit ipsum.
6. Sexto cito moritur postquam oritur, cito etiam in altum ascendit et subito euanescit. Sic mundi uanitas parum durat et quando magis uidetur florere, tunc cognoscitur deficere, Is. 40: Omnis caro foenum, et omnis gloria eius quasi flos agri. Etenim hodie floret filius huius saeculi et cras foetet, et in clibanum inferni mittitur, ut mystice habetur Matth. 6.
7. Septimo ex igne nascitur et antequam appareat ignis, apparere uidetur. Sic uanitas huius saeculi ex amore male incendente ortum habet, et antequam cognoscatur talis amor incendens nititur absentare, Ps. 79: Incensa igni et suffosa ab increpatione uultus tui peribunt. Secundum Magistrum in Sententiis per incensa igni, id est amore male inflammante, et suffosa timore male humiliante, intelliguntur amatores saeculi.
8. Octauo a uento mouetur et circumfertur et multipliciter dispergitur. Sic uir uanus a uana gloria totus possidetur et fauore populari undique exinanitur, Prou. 10: Qui nititur mendaciis, hic pascit uentos; idem sequitur et aues uolantes. Gregorius in homilia Secundae Dominicae Aduentus: "Non erat Ioannes arundo uento agitata quem a status sui rectitudine, nulla rerum uarietas inflectebat".
9. Nono ostendit uentum a qua parte ueniat, quia illic fumus tendit quo uentus ipsum impellit. Sic uanitas mundi declarat se habere originem in sufflatione diaboli et illic operatur quo diabolus ducit, Iob 40: halitus Behemoth pruinas ardere facit. Gregorius in Moralibus: Instigatio diaboli concupiscentias in uano homine excitare cognoscitur.
10. Decimo domos denigrat et inficit et in parietibus fuliginem generat atque nutrit, loca angulosa petit et in eis infectionis uestigia imprimit atque derelinquit. Sic uanitas mundi conscientias obfuscat et inficit et in actionibus malam aedificationem facit; singularitates multas operatur et in eis mala exempla statuit et componit, Ioan. 3: Omnis qui male agit, odit lucem etc. Profecto enim amatores saeculi, cum sint tenebrae et filii tenebrarum, omnia tenebrosa agunt.
<Cap. 5: De fumo aromatico>
Fumus aromaticus has habet condiciones secundum Glossam super 3 Cant. et Gregorium in Moralibus et Aristotelem.
1. Nam primo est sensui olfatus delectabilis et amicus. Sic exempla uirtuosa sunt percipientibus suaueolentia et fragrantia, Cant. 1: In odorem curremus unguentorum tuorum. Etenim odor uitae sanctae recreat affectum sentientis animae.
2. Secundo cerebri est confortatiuus et spiritum cordis et capitis est reparatiuus. Sic opera uirtuosa subditorum sunt praelatorum consolatiua, perfectorum sociorum et totius familiae Christi, et etiam ipsius capitis Christi recreatiua, II Ioan.: Maiorem horum non habeo gratiam, quam ut audiam filios meos ambulantes in ueritate. Etenim in operibus sanctitatis delectatur Christus, delectantur angeli, laetantur praelati et omnes electi Dei, ut innuitur Prou. 8 et II Ioan. 1.
3. Tertio est rheumatis et omnis nociui fluxus restrictiuus, dessicatiuus et constrictiuus. Sic opera uirtuosa sunt omnis defectus et luxus in se et in aliis exterminatiua, II Cor. 10: Arma militiae nostrae sunt potentia Deo ad destructionem munitionum etc. Profecto enim uiri uirtutis in se et in aliis destruunt iniquitatem et promouent sanctitatem semper amando ueritatem.
4. Quarto pororum obstructorum est aperitiuus et ad confortationem neruorum ad interiora est penetratiuus. Sic opera uirtuosa sunt obduratorum aedificatiua et interiorum duritiarum eorum mollificatiua et attractiua et expulsiua, II Cor. 2: Christi bonus odor sumus Deo; aliis quidem odor uitae in uitam etc. Etenim inter omnia, quae alliciunt peccatores ad poenitentiam, sunt exempla sanctorum uiuentium secundum regulam euangelicam.
5. Quinto est uenenosorum animalium et reptilium fugatiuus; omnem enim fumum et maxime talem odiunt tam colubri quam serpentes. Sic opera uirtuosa contriantur daemonibus et iniquis hominibus, Eph. ultimo: Non enim nobis colluctatio aduersus carnem et sanguinem -- tantum, supple -- sed aduersus principes tenebrarum harum etc. Semper enim ciues Babylonis oderunt et odibunt ciues Ierusalem caelestis, filios pacis et lucis, ut innuitur Gen. 27.
<Cap. 6: De fumo a cibo et potu>
Fumus a cibo et potu resolutus has condiciones habere probatur secundum Auicennam et Aristotelem et Gregorium.
1. Nam primo ui caloris ascendit ad cerebrum. Sic mundi fastus ui amoris male inflammantis in superbiam erigitur, Iob 11: Vir uanus in superbiam erigitur etc. Etenim quid est uanitas nisi uana spes? Et quid uana spes nisi uacua res?
2. Secundo neruos sensibiles oppilat et somnum generat. Sic fastus mundi claudit uiscera gratiae et inducit somnum negligentiae salutis quo contradicitur, Eph. 5: Surge qui dormis, et exsurge a mortuis, et illuminabit te Christus. Profecto dormit qui in peccato negligentiae salutis iacet; mortuus uero est qui clausit sensus interiores et oculos gratiae Dei.
3. Tertio sensus exteriores ligat. Sic fastus mundi contemplationem Creatoris in creaturis negat et priuat, Dan. 11: Euerterunt sensum suum, ne uiderent caelum. Augustinus in libro Confessionum: Vae eis qui plus diligunt pulchritudinem creaturarum quam Creatoris.
4. Quarto si fuerit nimis acutus uel uenenosus, ut in ebriosis, melancholicis, epilepticis et lethargicis et freneticis, ad cerebrum aduolat, uirtutem animalem alienat et aggrauat, timorem generat, furorem excitat, desipientiam generat et obliuionem. Sic facit amor mundi excessiuus; nam omnes potestates animae subiectas peccatis et infirmitatibus reddit, et omnia uitia et defectus inducit, Rom. 1: Tradidit eos Deus in reprobum sensum etc. Etenim qui totum se dedit saeculo, totus mancipabitur omni uitio, et tandem praecipitabitur in inferno cum diuite euangelico.
<Cap. 7: De fumo a mari et a terra ascendente>
Fumi de terra et de mari exhalantes siue ascendentes has condiciones habere noscuntur.
1. Nam secundum Aristotelem et Auicennam et Isidorum primo uirtute caloris ad superiora attracti aerem inficiunt et condensant. Sic fastus terreni et saecularis hominis uirtute amoris male ascendentis in superbiam eleuati supermentalia propria obfuscant et affectualia omnia foedant, Ps. 81: Nescierunt neque intellexerunt. Profecto nescierunt humilitatem, ideo non cognouerunt bonitatem sed neque ueritatem.
2. Secundo nubes et nebulas generant. Sic fastus et superbia mundi omnis ignorantiae et caecitatis est causa, Rom. 1: Obscuratum est insipiens cor eorum, dicentes enim se esse sapientes, stulti facti sunt. Ambrosius Super Lucam: Illuminatio caelestis data est humilibus apostolis et subtracta fastuosis philosophis.
3. Tertio uentis et tempestatibus et aliis aeris passionibus fomentum et materiam subministrant. Sic homines fastuosi et uani omnibus malis tractatibus et impulsionibus et periculis opem et auxilium praebent, Eccli. 23: Anima calida quasi ignis ardens non satiabitur donec incendat ignem. Etenim officium daemonum est omni malo assistere et fauere.
4. Quarto radios solares in aere intercipiunt et obumbrant. Sic amatores saeculi impedimentum praestant, ut possunt, quod nullus transeat ad cognitionem ueritatis et gratiam sanctitatis, Iob 24: Ipsi fuerunt rebelles lumini. Profecto mali homines fugiunt lumen ueritatis et retrahunt a lumine; immo obsistunt totis conatibus lumini.
<Cap. 8: De scintilla>
Scintilla ignis has noscitur proprietates habere.
1. Nam secundum Aristotelem et Isidorum et Gregorium primo est modica ignis particula ex materia ignea, uirtute et impetu caloris dissoluentis resoluta. Significat motum caritatis fraternae ex amore Dei elicitum et in humiltate Christi fundatum, II Cor. 5: Siue mente excedimus, Deo; siue sobrii sumus, uobis. Caritas Christi urget nos. Profecto felix qui in suis actibus caritate Christi urgetur.
2. Secundo motus eius est subitus, ui enim ignea subito resoluitur et sursum mouetur; sed grauitate partis terrestris tandem ad centrum suum inclinatur. Sic motus caritatis est subitus; "nescit enim tarda molimina Spiritus Sancti gratia". Caelesti enim inspiratione in instanti afflatur et aeternorum intensione perficitur et semper humilitate sancta conseruatur, Ioan. 3: Spiritus ubi uult spirat, et uocem eius audis etc. Sic est omnis qui natus est ex spiritu. Etenim uir Deo plenus omnes actus suos caritate Christi informat.
3. Tertio motus eius, cum est clarissimus, ad modum stellae est luminosus et per diffusionem suae igneitatis in aere apparet uiridis et radiosus. Sic homo, cuius actus sunt a caritate eliciti lucet moribus, radiat sermonibus, inflammatur aedificationibus, exemplo Ioannis Baptistae, Ioan. 5: Ille erat lucerna ardens et lucens. Ardebat autem Ioannes caritate, lucebat sanctitate, lucerna erat doctrina et sermone, ut dicit postilla ibidem.
4. Quarto motus eius est ad modum ignis actiuus et uirtuosus, nam ex modica scintilla in materia stipulae uel huiusmodi recollecta in ignem maximum subito augmentatur. Sic caritas incipit a modico feruore et per usum pietatis et deuotionis augetur quotidie ualde, Phil. 1: Caritas uestra magis ac magis abundet. Augustinus, Ad Bonifatium: "Caritas meretur augeri ut aucta mereatur et perfici".
5. Quinto aeris immutatione subito euanescit et extincta nihil nisi fauillam post se derelinquit. Sic caritatis motus daemonum habitatorum aeris operatione extinctus dimittit hominem et facit nihil per peccatum, Gal. 3: O insensati Galatae, quis uos fascinauit? etc. Currebatis bene, quis uos impediuit? Etenim peccatum est conuersio ab incommutabili bono ad commutabile bonum; et secundum Augustinum, Super Ioannem: "Peccatum nihil est, et ideo nihil fiunt homines cum peccant".
6. Sexto uento, tempesto seu flatu accenditur; impetuoso autem extinguitur. Sic motus caritatis tentationibus et tribulationibus portabilibus intenduntur et crescunt; importabilibus uero succumbunt, I Cor. 10: Fidelis autem Deus, qui non patietur uos tentari supra id quod potestis etc. Profecto felix qui nulla tribulatione superatur.
7. Septimo quanto ignis est fortior, tanto scintillaris motus siue impetus erit maior. Sic quanto caritas amplior, tanto motus eius sunt uigorosiores et feruentiores, Cant. ultimo: Fortis est ut mors dilectio etc. Lampades eius lampades ignis etc. Aquae multae non potuerunt extinguere caritatem etc. Etenim quo maior exstat caritas, eo maior bene agendi feruiditas.
8. Octauo ex materia uiridi et humida scintillae fortiores et in suo effectu penetrabiliores generantur, uerumtamen pauciores. Sic quanto homo fidelior et deuotior, tanto motus caritatis eius sunt efficaciores et actualiores et intensiores, quamuis non ita frequentes, Rom. 9: Optabam ego anathema esse a Christo pro fratribus meis etc. Etenim nullum tam forte uinculum quam amoris incendium.
9. Nono penetrando ipsum aerem sibi impenetrabilem parum alterat et immutat. Sic motus caritatis penetrando infimorum mentes aedificatione alliciunt, Gal. 4: Filioli mei, quos iterum parturio, donec formetur Christus in uobis. Ecce caritas apostoli quanta erat ut informes formare uellet omnes.
<Cap. 9: De fauilla>
Fauilla ignis has condiciones habet.
1. Nam secundum Isidorum et Gregorium primo a fouendo est dicta, eo quod ignem foueat. Sic humilitas caritatem fouet, II Cor. 12: Cum enim infirmor, tunc fortior sum.
2. Secundo est cinis modicus de extinctione scintillaris materiae derelictus. Sic humilitas reddit hominem despectum pro Christo crucifixo, I Cor. 15: Ego sum minimus etc.
3. Tertio est tenuis, mollis, subalbida et sicca. Sic humilitas amat paupertatem et mansuetudinem, munditiam interiorem et mortificationem exteriorem, II Cor. 4: Semper nos, qui uiuimus, in mortem tradimur propter Iesum etc.
4. Quarto superficiei carbonis ardentis adhaerens fulgorem eius hebetat et feruorem eius attenuat et minorat. Sic humilitas habitus fulgorem pompae mundi et ambitionis pellit et feruorem luxuriae minuit et delitescere facit; propterea dicebat Petrus: Non in ueste pretiosa.
5. Quinto ad modicum uenti flatum dispergitur, et dispersa uix umquam recolligitur. Sic humilitas per uanam gloriam et ambitionem perditur et perdita quandoque uix reparatur, Apoc. 3: Tene quod habes, ut nemo accipiat coronam tuam.
6. Sexto quando est ignea uenti raptu sursum tendit, extincta autem proprio pondere ima petit. Sic humilitas gratia ducta caelestia tantum quaerit quibus perpetuo exaltetur; temporalia uero petens se demergit peccato proprio quo sempiterne humilietur, Eccli. 20: Est qui ab humilitate leuabit caput; et est qui multa redimat modico pretio et restituens ea in septuplum. Praedictae proprietates fauillae singulae possunt assignari uitae hominis gradatim et proprie.
<Cap. 10: De cinere>
Cinis has proprietates habere probatur.
1. Nam, ut dicunt Isidorus et Constantinus et alii plures, primo de substantia materiae terrestris ui caloris ignei resolutus generatur. Sic poenitentia a recognitione propriae infirmitatis ex feruore sanctae uoluntatis procedit in homine, Ps. 50: Miserere mei Deus, quoniam iniquitatem meam ego agnosco etc. Etenim qui recognoscit peccatum, iam inuenit remedium, ut dicit Ambrosius Super Psalmos.
2. Secundo est mollis. Sic poenitentia debet esse totaliter humilis, Eccli. 13: Humilia ualde spiritum tuum; quoniam uindicta carnis impii, ignis et uermis. Humilitas profecto est comes fidei poenitentiae, ut tangit Bernardus in sermonibus.
3. Tertio est despecti coloris. Sic poenitentia facit hominem despectum sibi ipsi et etiam aliis in aspectu, Ps. 69: Ego uero egenus sum et pauper etc. Vox poenitentis et se despicientis est ista, ut tangit Ambrosius Super Psalmos.
4. Quarto est amari et stiptici saporis. Sic poenitentia est amaritudine et dolore referta, Matth. 26: Egressus Petrus foras, fleuit amare. Augustinus De poenitentia: "Doleat peccator et de dolore gaudeat".
5. Quinto partes habet tenuissimas leui flatu diuisionis et spersionis receptiuas. Sic poenitentia per contritionem inter molas timoris Dei et amoris, flante gratia Dei, facit resilire in propriam paruitatem et separari pretiosum a uili et omnia uitia dilui et uirtutes inseri, Ier. 3: Conuertimini ad me filii reuertentes et ego sanabo aduersiones uestras. Etenim contritio omnia errata emendat.
6. Sexto habet uirtutem collatiuam siue mundificatiuam; unde ualet ad uestium ablutionem. Sic poenitentia habet purificare animam, Act. 2: Poenitimini et conuertimini ut deleantur peccata uestra. Poenitentia quidem omnes maculas tergit, ut dicit Ambrosius in sermonibus.
7. Septimo habet uim corrosiuam et desiccatiuam. Sic poenitentia habet gratiam defalcandi defectus malae consuetudinis et exterminandi luxus carnis, Rom. 13: Induimini dominum Iesum Christum et carnis curam ne feceritis in desideriis. Profecto enim hic debet esse diligentia poenitentis, ut scilicet mores componat et carnalitates horreat, ut tangit Hieronymus Ad Fabianum.
8. Octauo si fuerit calidus, ignem ab eo tectum custodit; si uero frigidus, destruit et exstinguit. Sic poenitentia, si fuerit feruida, gratiam acceptam conseruat; si uero remissa, patet recidiuationi, Apoc. 3: Quia nec frigidus nec calidus es, incipiam te euomere ex ore meo. Etenim frigus castitatis et calor caritatis armant poenitentiam.
9. Nono per multam ignis confragrationem et uiolentiam suam formam uilem et obscuram in speciem uitream atque claram commutat; nam ex materia cinerum solet fieri uitrum. Sic poenitentia feruore multo gratiae Spiritus Sancti referta passim de multa ignorantia et simplicitate siue ruditate ducit ad perspicacem ueritatis cognitionem et multorum aedificationem et eruditionem, Gal. 1: Tantum autem auditum habebant, quoniam qui persequebatur Ecclesiam Dei, nunc euangelizat fidem, quam aliquando expugnabat, et ita in me clarificabant Deum. Etenim uere poenitens semper procedere satagit de uirtute in uirtutem cum omnium aedificatione, ut tangit Bernardus in sermonibus.
10. Decimo terram quam tangit non fecundat, sed potius, si fuerit sterilis, steriliorem reddit et omnibus uiliorem. Sic uera poenitentia terrena, quae possidet, non curat multiplicare, sed potius, si habet parum, minus habere desiderat, cum omnium quae sunt mundi aspernatione, Ps. 72: Quid enim mihi est in caelo? Et a te quid uolui super terram? Defecit caro mea etc. Deus cordis mei et pars mea Deus in aeternum. Beatus enim est uera iam spe omnis talis qui in affectu tandem nonnisi aeterna sentit et sapit.
<Cap. 11: De aere>
Aer has proprietates habet proprietates secundum philosophos et sanctos.
1. Nam secundum Auicennam, Aristotelem, Isidorum et Bedam primo pars eius superior est pura, clara, et quieta. Sic in anima contemplatiua, quantum ad superiorem portionem rationis, semper est plenditudo puritatis, claritatis et pacis, Sap. 6: Clara est, et quae numquam marcescit sapientia. Profecto enim sapientia, quae est Dei Filius, dicitur clara et non marcescibilis, quia quos inhabitat praeclaros et incorruptos mentibus et quietos efficit contemplationibus, ut innuit Glossa continua.
2. Secundo pars eius inferior est turbulenta, crassa et compacta ex humidis. Sic portio inferior semper inuenitur tam in actiuo quam in contemplatiuo uallata cogitationibus terrenis et carneis, Gal. 5: Caro enim concupiscit aduersus spiritum. Etenim non cessat caro, quae sua sunt, menti ingerere; non debet cessare spiritus quae sempiterna sunt quaerere et ad ea festinare, iuxta formam habitam Col. 3, circa principium.
3. Tertio in propria natura seu substantia est humidus, sed ex uicinitate orbis calidus. Sic anima contemplatiua de corruptione sua est concupiscentiis addicta, sed ex approximatione ad Deum est diuina sapientia inflammata, ita ut ualeat exclamare cum propheta et dicere: Ego sum pauper et dolens, salus tua Deus suscepit me. Profecto enim anima concupiscentia contracta ex culpa primorum parentum pauperem se cognoscit et dolore confertam, sed suscipit eam influentia gratiae prouocans et subuehens ad aeterna uere concupiscibilia bona et solum saluantia dona, ut tangit Bernardus Super Cant.
4. Quarto est uirtutis inspirandi et respirandi omnibus administratiuus. Sic spiritus et gratia contemplationis omnibus animabus se possidentibus inspirationes supermentales et respirationes unctionum et consolationum caelestium administrat, Ioan. 3: Spiritus ubi uult spirat, et uocem eius audis. Etenim Spiritus Sanctus cui uult se communicat et consolationem suam idoneis se libenter indulget, ut tangit Bernardus Super Cant.
5. Quinto maxime immutat corpora quia ingreditur interiora spirituum et miscetur cum eorum substantia, quae corpora praebent uitam. Sic gratia contemplandi ualde immutat et frenat exteriores sensus, quia totum hominem exteriorem refigurat ad interiorem et conformai ad uitam caelestem, Gal. 5: Qui autem sunt Christi, carnem suam crucifixerunt cum uitiis et concupiscentiis. Gregorius in Moralibus et alibi: "Gustato spiritu desipit omnis caro". Simile dicit Augustinus in sermone De conuersione beati Pauli; dicit enim sic: "Cetera creatura uilescat, ut Creator in corde dulcescat".
6. Sexto quanto est a terra remotior et caelo uicinior, tanto purior et similior aethereae puritati. Sic contemplatiua anima quanto ab inferioribus disiungitur et caelestibus conformatur, tanto puritati angelicae amplius refiguratur, Matth. 5: Beati mundo corde, quoniam ipsi Deum uidebunt. Profecto enim mundi corde sunt qui ab omni terrena sorde, purgati affectu, Deum uidere merentur puro mentis contuitu, ut tangit Augustinus De sermone Domini in monte.
<Cap. 12: De nube>
Nubes has condiciones noscitur habere secundum philosophos et sanctos.
1. Nam primo est impressio facta in aere ex uaporum et fumositatum terrae et maris attractione conglobata caelesti ui. Sic quadam caelesti uirtute boni et apostolici uiri eleuant malos a terrenis et releuant a mundi angustiis attrahendo et congregando in Deum et praeparando ad aliorum fecunditatem spiritualem et fructum, Is. 60: Qui sunt isti, qui ut nubes uolant etc. Etenim secundum Glossam in pluribus locis, et maxime super Iob 9 et 26 et Is. 60 et Psalmos: Maxime diligam te Domine. Nubes uolantes fuerunt apostoli, et hodie sunt apostolici uiri qui se in caelestia eleuantes infirmos et terrena amantes secum ad Deum eleuant et proximorum spirituali irrigationi praeparant.
2. Secundo est concaua naturaliter ad modum spongiae cauernosa, et ideo impressionis superiorum corporum est de facili receptiua. Sic humilitas bonorum, quales fuerunt apostoli, et sunt apostolici uiri, est proprie caelorum gratiae et inspirationum receptiua et contentiua, Luc. 1: Respexit humilitatem ancillae suae. Humilitas quippe est quae animas efficit dignas caelesti gratia, quoniam ipsa est quae singulariter approbationem habet in caelis, secundum beatum Bernardum super Missus est.
3. Tertio leuitate suae substantiae sursum est motiua. Sic paupertas rerum temporalium eleuat ad appetitum sempiternalium, Luc. 6: Beati pauperes, quia uestrum est regnum Dei. Exoneratus quippe temporalibus non habet nisi intendere caelestibus, sicut tangit Glossa continua, Matth. 4.
4. Quarto secundum quod ex purioribus et subtilioribus uaporibus est composita, magis est illuminationis et impressionis radiorum solarium perceptiua. Sic quo maior purificatio mentis, eo maior irradiatio super ipsam caelestis, Matth. 5: Beati mundo corde, quoniam ipsi Deum uidebunt. Etenim secundum quantitatem munditiae interioris est illapsus gratiae caelestis, ut innuit Augustinus, De sermone Domini in monte.
5. Quinto calore solis in pluuiam resoluta est terrae fecundatiua et seminum de terra productiua. Sic lingua apostolici uiri caelitus inflammata sua praedicatione fecundat animas et sancta desideria affectui demandare facit, II Cor. 5: Tamquam Deo exhortante per nos; obsecramus pro Christo, reconciliamini Deo. Tamquam filiis dico, dilatamini et uos. Praedicator profecto gratiae ad hoc solum aspirare debet quod animas in Deum reducat et congreget et dilatet, ut ponit Chrysostomus de Paulo in libro De laudibus eius.
6. Sexto messoribus et omnibus in aestu solis laborantibus plurimum est accepta. Sic boni uiri et apostolici mitigant iram Dei suarum interuentionum gratia et uirtute, Sap. 18: Properans homo sine quaerela, allegans restitit irae Dei, proferens seruitutis suae scutum, orationem. Glossa super Neh. 8: Oratio est unicum refugium in tribulationibus contra hostes et pestes.
7. Septimo ex aquis marinis congregata et in altum contra solem suspensa, beneficio caloris caelestis, est totius marinae salsedinis et amaritudinis in dulcedinem conuersiua. Sic beata Maria ex mundo propagata et in altum gratiae et gloriae eleuata totam mundi angustiam in dulcedinem aeternae uitae caelesti amore commutauit et commutandam docuit, Eccli. 24: Ego in altissimis habito, et thronus meus in columna nubis. Beata quippe Virgo digne in altissimis caeli habitat, quia sese supra se uirtute in mundo depresso et deprimente eleuans de omnibus infimis triumphauit, ut innuit Bernardus in sermonibus.
8. Octauo in alto interstitio medio aeris suspensa uidetur esse caelo proxima et coniuncta, cum tamen secundum ueritatem absque comparatione sit terrae uicina. Sic est de hypocritis et fictis qui uidentur toti caelestes, et tamen in ueritate sunt infernales, Matth. 23: Vae uobis hypocritae, qui estis similes sepulcris dealbatis, quae foris patent hominibus speciosa, intus autem sunt plena spurcitia et iniquitate. Profecto enim uere hypocritis, 'Vae', id est aeterna calamitas affutura; quia enim in sanctitate uanitatis conuixerunt, a beatitudine ueritatis in perpetuum exterminium abibunt, iuxta illud Sap. 3; et qui sine lege peccauerunt, sine lege peribunt, iuxta quod habetur Rom. 2.
9. Nono de mari originem trahit, sed depurata a sole marinam amaritudinem non sapit neque sentit. Sic culpa mortalis purgata per contritionem inferni poenam euadit, Ps. 31: Dixi: Confitebor aduersus me iniustitiam meam, Domine, et tu remisisti impietatem peccati mei. Profecto magna uirtus contritionis, ut filium Gehennae faciat filium uitae aeternae, ut tangit Ambrosius in sermonibus.
<Cap. 13: De rore>
Ros secundum sanctos, Ambrosium, Hieronymum et Gregorium in Moralibus et philosophos, Aristotelem et sequaces eius infra positas, habere cognoscitur proprietates et condiciones.
1. Nam primo est impressio generata ex uapore frigido et humido, non congregato in corpus nubis inferiori parte medii interstitii aeris paruo frigore occurrente. Sic misericordia in homine generatur ex consideratione frigoris auaritiae mundanae et fluxibilitatis mortalis miseriae, ex consideratione dico tali remota ab omni intentione temporali caeca et in medio uirtutis radicata, propria fragilitate ante oculos posita, Iob 30: Flebam quondam super eo qui afflictus erat, et compatiebatur anima mea pauperi. Etenim considerans uir iustus proximi necessitatem et suam fragilitatem necesse habet misereri affectu et misericordiam exhibere in actu, si facultas se offert, ut innuit ibi Glossa continua.
2. Secundo non fit nisi quando auster flat, ut dicit Aristoteles. Sic nullus habet ueram misericordiam sine gratia Spiritus Sancti, Cant. 4: Surge Aquilo et ueni Auster, perfla hortum meum, et fluant aromata illius. Surgat recedens Aquilo crudelitatis diabolicae et statim adueniet Auster pietatis charismaticae et redundabunt fragrantiae suauitatis gratiae.
3. Tertio eius generationis in aere luna causa exsistit, ut Ambrosius uocat lunam matrem roris in Hexaemeron. Sic Mater Christi, Virgo Maria, est mater pietatis et misericordiae et gratiae in mente deuoti sui, Eccli. 24: Transite ad me omnes qui concupiscitis me, et a generationibus meis adimplemini. In me gratia omnis uitae et ueritatis, in me omnis spes uitae et uirtutis. Etenim beata Virgo, angelorum regina et domina in caelis, facta est fons et mater misericordiae et gratiae in terris, ut ponit Bernardus in sermonibus.
4. Quarto in suo ortu et descensu herbis et plantis uigorem tribuit et quae aestus diei desiccando et consumendo inflamauerat, reparat, erigit et sustollit. Sic Filius Dei in sua natiuitate animabus reparandis apparuit, et quae in mentibus hominum hostilibus afflationibus a lapsu Adae consumpta fuerant gratuita renouauit et fecundauit de nocte adueniens, Sap. 18: Dum medium silentium tenerent omnia, et nox in suo cursu medium iter perageret, omnipotens sermo tuus, Domine, a regalibus sedibus uenit, durus debellator in mediam exterminii terram prosiluit, insimulatum imperium tuum portans. Profecto enim uenit Filius Dei destruere opera diaboli et renouare ciuitatem Dei, exterminare infernum, et reaedificare paradisum.
5. Quinto in herbarum summitatibus guttatim se recolligit, et quasi originem suam petens, ad aera ascendendo semper in foliorum et herbarum summitatibus se suspendit. Sic uirtus Christi maxime apparet et ostenditur et colligitur in pauperibus et humilibus semper ad aeterna festinantibus, suo munere et gratia, lac. 2: Nonne Deus pauperes eligit in hoc mundo, heredes regni quod promisit Deus diligentibus se? quasi dicat, ex Is. super quos fit respectus gratiae et gloriae Dei nisi super pauperculos et contritos corde?
6. Sexto uernali tempore in ostrea pisce maris pretiosissimam gemmam generat, scilicet margaritam, quae quanto est nobilior, tanto albior atque maior, sicut habetur in libro Gemmarum. Sic uita et uirtus Christi in anima amaricati dolore poenitentiae uerae generat euangelicam obseruantiam quae quanto circumcisior generali castitate, tanto nobilior et maior meritorum dignitate, Matth. 13: Inuenta una pretiosa margarita, abiit et uendit omnia quae habuit, et emit eam. Pretiosa autem haec margarita est obseruantia Euangelii quam gratia Christi in homine causat, qui per recessum a mundi amore multo studio procurat, abdicatis mundanis, simpliciter seruire Deo secundum Christi formam et imitationem.
7. Septimo pullos coruinos adhuc in pluma albidos antequam nigrescant, reficit et sustentat. Sic Christus et eius gratia reficit simplices et mundos, Ps. 146: Dat escam pullis coruorum inuocantibus eum. Profecto qui custodit innocentiam et puritatem amat, huic necesse est communicari Christi gratiam et tandem subsequi immaculatam gloriam et benedictionem aeternam siue uisionem praeclaram, ut habetur in Psalmis et Matth. 5 et Iac. 1.
8. Octauo est mellis emanantis in floribus causatiuus. Sic Christi gratia est in caelibem uitam ducentibus suae consolationis et suauitatis actiua, Eccli. 1: Omnem domum illius implebit a generationibus, et receptacula a thesauris illius. Etenim diuina consolatio est proprie filiorum castitatis angelicae.
9. Nono uim ueneni reprimit in animalibus uenenosis. Sic uirtus gratiae Dei potentiam daemonum et malorum coartat ne noceant bonis quantum nocere cupiunt, I Cor. 10: Fidelis autem Deus, qui non patietur uos tentari supra id quod potestis, sed faciet cum tentatione prouentum ut possitis sustinere. Hieronymus Super Matthaeum et est in homelia angelorum: "Neque enim tuta esset inter tot insidias daemonum uita nostra nisi sanctorum angelorum uallaremur custodia".
<Cap. 14: De pluuia>
Pluuia secundum philosophos et sanctos, et maxime Bedam et Isidorum et Constantinum, has habere dignoscitur proprietates et condiciones.
1. Nam primo est impressio ex multo uapore frigido et humido in nube aggregato. Sic acquisitio sapientiae caelestis siue etiam ipsa doctrina euangelica ad hoc quod imbibatur et proficiat, oportet quod imprimatur ex multo et cum multo desiderio castitatis et pietatis in humilitate reputationis collecto, quia talibus datum est nosse Scripturarum mysteria, Luc. 8: Vobis datum est nosse mysterium regni Dei, id est, secretum intellectum Scripturarum percipere quae perducunt ad regnum Dei, quasi dicat, uobis discipulis honestis, deuotis et humilitate repletis, ut tangit Origenes Super Matth. 5.
2. Secundo pluuia, secundum Bedam, est a pluralitate guttarum dicta. Sic illa sapientia recte acquiritur uel docetur quae cum multiformitate influentiarum caelestium et deuotione lacrimarum habetur, Cant. 5: Aperi mihi soror mea, quia caput meum plenum est rore et cincinni mei guttis noctium. Vere debet aperire omnis anima ostium cordis doctrinae doctoris caelestis qui ex multa deuotione mentem habet arcanis caelorum influentiis refertam, ut innuit Bernardus in sermonibus.
3. Tertio quanto nubes ex qua generatur proximior et uicinior est caelo, tanto suauius et cum guttis gracilioribus descendit, et quanto terrae uicinior, tanto impetuosius et cum stillis grossioribus descendere consueuit. Sic quanto doctor caelestis sapientiae uel discipulus est Deo conformior et a terrenis affectionibus purgatior, tanto suauius et gratiosius docet et imbibit, et e conuerso quanto terrenis configuratior, tanto aridius et inutilius docet et discit, sicut patet in praedicatoribus quaestuariis et eorum sequacibus existimantibus quaestum esse pietatem, secundum quod habetur I Tim. ultimo. De primis habetur Is. 30: Dabitur pluuia semini tuo ubicumque seminaueris in terra, et erit panis frugum terrae tuae uberrimus et pinquis. Etenim qui habet cor repletum semine desideriorum bonorum et uoluntatum sanctarum, aduenit ei sapientia caeli et fit doctrina sua fecunda aedificationi proximi, ut tangit Ambrosius Super Lucam.
4. Quarto pluuia congregatur aliquando ex uentis super mare discurrentibus et humorem de eius superficie colligentibus, quem secum in aera deferrentes in materiam pluuiae conuertunt. Sic caelestis sapientia et gratiae influentia procuratur aliquando ex praelatorum consideratione amara super peccatores et ignorantes uiam Dei, qui compassione super eis profunda assurgentes oratione in Deum ipsis impetrant illustrationem caelestem et gratiam; et hoc est quod habetur in Ez. 34: Et deducam imbrem in tempore suo, et pluuiae benedictionis erunt. Et quidem hoc est officium sacerdotis: impetrare subditis cognitionem uiarum Dei, ut tangit Glossa ordinaria super librum Num.
5. Quinto quando nubes fuerit ualde densa, fortis fit radiorum impressio super eam, et ex multiplicatione radiorum et eorum confractione circa nubem, gignitur fortis calor cuius uirtute erumpit tunc in pluuiam fortem; unde saepe post acutum calorem uidemus subsequi pluuiam uehementem, ut testatur etiam uenerabilis Beda presbyter. Sic sapientia siue doctrina quae exercetur in spiritu constantiae et zeli animarum acumine, fructificat fortiter et illuminat et inflammat ualide, Eccli. 48: Surrexit Elias quasi ignis et uerbum ipsius quasi facula ardebat. Etenim ardet praedicator quasi facula in sua doctrina, quando primo inflammatus diuino amore in se ipso mouet proximo ardenti doctrina in Deum, ut innuit Glossa continua ibi.
6. Sexto est multum stiptica et constrictiua, et ideo restringit fluxum uentris. Sic sapientia siue doctrina caelestis est fluxus uitiorum omnium repressiua, Prou. 4: Audi fili mi et suscipe uerba intellectus. Ducam te per semitas aequitatis, quas cum ingressus fueris, non artabuntur gressus tui, et currens non habebis offendiculum. Hieronymus in epistola Ad Nepotianum de uita clericorum: "Ama scientiam Scripturarum, et carnis uitia non amabis".
7. Septimo dulcior et sapidior est aliis aquis, quando in sua puritate permanet et uirtute. Sic sapientia siue doctrina caelestis suauior et reficientior est aliis omnibus scientiis, non admixta alicui fermento erroris, Ioan. 6: Domine, ad quem ibimus? Verba uitae aeternae habes. Profecto enim uerba uitae aeternae dicuntur uerba Scripturae sacrae pro eo quod animas nutriunt ad uitam beatam, et constituunt in sempiterna gloria, ut tangit Ambrosius in sermonibus.
8. Octauo est terrae fructuum et seminum productiua et promotiua. Sic sapientia siue doctrina caelestis est sanctarum uoluntatum et desideriorum in opera sacra productiua et terminatiua, Ps. 67: Pluuiam uoluntariam segregabis Deus hereditati tuae. Etenim a uoluntate et influentia Dei dependet fructus studiorum animae et exsecutio doctrinae euangelicae, ut innuit Augustinus, Super Psalmos et Super Ioannem.
<Cap. 15: De pruina>
Pruina has habet condiciones secundum philosophos et doctores.
1. Nam sicut dicunt Aristoteles et Gregorius et Isidorus primo est uapor congelatus siue impressio generata ex uapore frigido et humido, non congregato in corpore nubis, in medio interstitio aeris congelato per frigiditatem loci et temporis, in quibus non est aliqua pars caliditatis, ut dicit Aristoteles. Et significat caritatem frigescentem totaliter in anima carnali discedente per malam uitam a sanctorum societate et carente diuino zelo et inflammatione, Matth. 24: Quando abundauit iniquitas, refrigescet caritas multorum. Repleto quippe mundo iniquitate, oportet ipsum sequentes priuatos esse caritate, ut innuit Glossa continua Matth. 18.
2. Secundo pruinae accidit durities ex frigore loci et temporis in quo generatur. Sic frigescente totaliter caritate in anima induratur secundum condiciones obstinatorum et minus malorum cum quibus conuiuit, Ier. 5 dicitur de talibus et eorum familiaribus: Indurauerunt facies suas supra petram et noluerunt reuerti. Profecto supra petram dicitur facie obdurari qui obstinata mente proteruus effectus contemnit ad Deum converti, ut innuit Glossa continua ibi.
3. Tertio ex nimia frigiditate albescit et herbas et flores, super quos cadit, marcidos efficit et exurit. Sic hypocrita propter peccata et defectus quos in se sentit, coram aliis nititur apparere bonus et Deo gratus, et per talem uiam decipit teneros in fide, et puros quandoque corrumpit, Matth. 23: Vae uobis hypocritae, qui similes estis sepulchris dealbatis etc. Hypocritae quidem dum aliud sunt et aliud se demonstrant turpiter decipiunt et turpius errant, ut innuit Ambrosius Super Lucam.
4. Quarto ad modicum solis radium euanescit. Sic omnis talis frigescens totaliter uel hypocrita ad paruam uexationem corporis moritur, uel ad punctum temporis ad inferos cadit, Iob 21: Ducunt in bonis dies suos, et in puncto ad inferna descendunt. Vilissimus uero ueraciter computandus est qui pro momentanea laude mundi perdit in perpetuum gloriam Dei caeli, ut ponit Bernardus in sermonibus.
<Cap. 16: De grandine>
Grando has proprietates habere cognoscitur.
1. Nam, ut dicunt Aristoteles, Gregorius et Isidorus primo est stilla pluuiae, frigoris et uenti rigore in aere congelata, generata a uapore frigido, fugato ad interius nubis per dominium calidi circumstans. Et significat frigida et dura prauorum corda frigore iniquitatis et flatu diabolicae suggestionis caritate priuata et a Dei gratia repulsa iustitiae et ueritatis iudicio et in carcere caecitatis internae reclusa propter carnalitatis amorem, Eccli. 23: Homo contemnens in animam suam, hic in plateis ciuitatis uindicabitur, et quasi pullus equinus fugabitur et ubi non sperauit apprehendetur, et erit dedecus omnibus eo quod non intellexerit timorem Dei, quasi dicat 'Vae a caritate extraneis; uae uobis cordibus duris, quia secundum Scripturam in maledictione ignis ardentis et sulphuris erit pars uestra', ut innuitur Eccli. 41 et Apoc. 20.
2. Secundo generatur in nubibus a terra longinquis. Sic prauitas et duritia mentis generatur in hominibus a uita aeterna digressis et a gratia Ecclesiae separatis, Eccli. 41: Vae uobis uiri impii, qui dereliquistis legem Altissimi; et si nati fueritis in maledictione nascemini, et si mortui fueritis in maledictione erit pars uestra. Augustinus in libro Confessionum: "Vae animae quae putauit, si recessisset a te, se aliquid melius habituram. Gira et regira, uersa et reuersa, in tergum et in latera et in uentrem; et ecce omnia dura, et tu solus requies".
3. Tertio fit hoc modo: nam uaporis partes humidae et frigidae, fugientes calorem aeris, se recipiunt in concauitatibus nubis, et ibi inuenientes uaporem, partes eius agitant et in substantiam grandinis coagulant; et ideo in aestate maxime fiunt. Sic mali homines carnales et cupidi, fugientes amorem Dei, se recipiunt in latebris et profundis uitiorum in quibus inuenientes placitum indurantur in malo, Prou. 18: Impius cum in profundum uenerit peccatorum contemnit; sed sequitur eum ignominia et opprobrium. Augustinus in libro Confessionum "Vae his qui diligunt nutus tuos pro te, et defiguntur in umbra sua propria".
4. Quarto causatur eius paruitas et rotunditas siue etiam magnitudo secundum moram eius in aere. Sic peruersi hominis quantitas peccati et malae actionis est secundum moram in uanitate uel mala consuetudine et iniquitate, Is. 65: Puer centum annorum maledictus erit, et peccator centum annorum erit maledictus. Etenim qui semper est leuis moribus replebitur aeternis maledictionibus. Secundum enim mensuram peccati et prauae consuetudinis erit et plagarum infernalium modus, iuxta quod innuitur Deut. 25 et Apoc. 18.
5. Quinto cum impetu magno et impellente uento terram petit. Sic homo durus et obstinatus magno impetu et daemonum obsequio in infernum praecipitatur, Apoc. 18: Hoc impetu mittetur Babylon etc. Ez. 31: Omnes traditi sunt in mortem ad terram ultimam. Ps. 9: Periit memoria eorum cum sonitu etc.
6. Sexto segetes, flores et fructus multum laedit. Sic homines peruersi et duri bona opera aliorum puritatem atque exempla lucis obtenebrant et corrumpunt, I Cor. 15: Corrumpunt mores bonos colloquia mala; I Cor. 5: Nescitis quia modicum fermentum totam massam corrumpit.
7. Septimo frequentius per diem quam per noctem cadit, cuius ratio est quia calor diurnus fugat frigus ad interiora nubis ubi procreari habet. Sic peruersi homines tempore prosperitatis plus et magis peccant, quia ab arridentibus eis prosperis propelluntur, Ps. 72: Prodiit quasi ex adipe iniquitas eorum, transierunt in affectum cordis. Gen. 40: Succedentibus prosperis, pincernarum praepositus oblitus est Ioseph interpretis sui. Augustinus in libro Confessionum: "Vae prosperitatibus saeculi, uae semel et uae secundo, et uae iterum". Luc. 6: Vae uobis qui ridetis nunc etc.
<Cap. 17: De niue>
Nix has cognoscitur habere proprietates et condiciones.
1. Nam secundum Aristotelem et Constantinum, Gregorium et Ambrosium et Isidorum, ratione candoris eximii significat candorem caelestis patriae, Tren. 4: Candidiores Nazarei eius niue, id est caelici Deo in aeternum consecrati, ut tangit Gregorius in Moralibus.
2. Ratione frigiditatis specificae significat torporem ualidum mentis ignauae, Iob 38: Numquid ingressus es thesauros niuis? id est, peruenisti ad cognitionem profunditatis torpentis a caritate gemina mentis et diuinam iram perperam sibi thesaurizantis, ut habetur Rom. 2.
3. Ratione altitudinis medii interstitii aeris ubi congelatur et unde descendit, significat sublimia sanctorum, corda castissima, Iob 36: Qui praecipit niui ut descendit in terram, id est, in castitatis altitudine et fortitudine collocatis sanctis mandat ut docendo et aedificando terrenis et infirmis condescendant, ut ponit Glossa continua Iob 9 et ibidem, scilicet 36.
4. Ratione suae potentialis et actualis frigiditatis qua neruos percutit, contrahit et oppilat, significat animaduersionem superni iudicii, Iob 6: Qui timet pruinam, id est refugiunt tribulari pro Euangelio, irruet super eos nix animaduersionis aeternae siue calamitatis gehennae, ut innuit Glossa continua ibi.
5. Ratione qua loca alta et montuosa frequentat et habitat, significat claritatem aeternae uisionis et lucis requiescere et habitare in mentibus perfectorum, Matth. 17: Duxit eos in montem excelsum et transfiguratus est ante eos et resplenduit facies eius sicut sol; uestimenta autem eius facta sunt alba sicut nix. Ambrosius, Super Lucam: Futurae caritatis speciem suis imitatoribus probatis ostendit.
6. Ratione qua sui resolutione terram impinguat atque fecundat, significat quod claritas Scripturae siue sapientiae caelicae reseratione et elucidatione sui fecundat et reficit animas et saluat et totam impinguat Ecclesiam, Eccli. 43: Pulchritudinem candoris niuis admirabitur oculus; Eccli. 24: Qui elucidant me, uitam aeternam habebunt. Habet enim hoc proprium eruditio Scripturarum ut in sui explanatione aperiat oculos simplicium et saginet affectus intelligentium clare, ut innuit Augustinus in libro Confessionum.
<Cap. 18: De nebula>
Nebula, secundum philosophos et sanctos, has habet condiciones.
1. Nam, ut dicunt Aristoteles et Beda et Gregorius in Moralibus, primo est impressio facta ex resolutione nubium resolutarum in aquam pluuialem, ut dicit Aristoteles. Et significat peccata uenialia iustificatos uiros tantum sine consuetudine insectantia quae Deus delet cito ut nebulam transeuntem, Is. 44: Deleui ut nebula peccata tua. Etenim comparatione mortalium uenialia peccata sunt guttae. Augustinus tamen dicit De poenitentia quod gutta paulatim subintrans potest submergere nauem, quod intelligendum est dispositiue solummodo.
2. Secundo quanto est terrae uicinior, tanto est spissior et obscurior et frigidior; a terra uero eleuata magis est soli peruia et ideo minus frigida et obscura. Sic peccator uenialis quanto magis assuescit terrenis facientibus spissum obscurum et frigidum intellectualiter huiusmodi simili talem se inuenit et minus subtilis caelestibus comprobatur. Et quanto magis ab inferioribus elongatur, tanto magis caelestibus peruius et familiaris esse dignoscitur et ab auaritia et ignorantia se mouetur, Ps. 118: Adhaesit pauimento anima mea, uiuifica me secundum uerbum tuum. Etenim adhaeret pauimento carnis siue litterae seu legalis obseruantiae qui spiritum Euangelii negligit; assurgit uiuificans uerbi Dei qui uerba uitae requirit et in solis spiritualibus et aeternis spem ponit, ut tangit Glossa continua.
3. Tertio gignitur ex uaporibus resolutis per singulas aeris particulas ac diffusis. Sic peccata uenialia generantur ex uagatione et dispersione et distractione cogitationum quo contradicitur Sap. 8: Intrans in domum meam, conquiescam cum illa. Seneca in epistolis et alibi: Quotiens extra me exiui, minus homo ad me ipsum redii.
4. Quarto quando a sole attracta sursum mouetur in materiam redit nubis, et ideo futurae pluuiae est significatiua. Quando uero totaliter a radiis solis repercussa deorsum cadit et in suam redit originem deficit et euanescit. Vnde purgato aere futuram praesagit serenitatem. Sic est de peccatis quotidianis; nam recognita ab eleuata anima et gratia Dei deleta in materiam redeunt affluentiae pietatis exhibitionum et sic etiam abundantioris gratiae caelestis secuturae praesagia fiunt, iuxta illud Rom. 5: Vbi abundauit delictum, superabundauit et gratia. Quando uero ab aliquibus tribulationibus uel grauibus tentationibus supergrediuntur peccatores huiusmodi consueti ad humilitatis se studium conferunt et in propriam paruitatem resiliunt et sic purgantur et serenitatis supermentalis testimonia exsistunt, iuxta illud I Pet. 5: Humiliamini sub potenti manu Dei ut uos exaltet in die uisitationis. Ambrosius Super Lucam et Bernardus in sermonibus: humilitas sola promeretur gloriam.
5. Quinto peruersis et latronibus est amica, quia insidiarum ipsorum est occultatiua. Sic consuetudo peccatorum uenialium dissolutis et leuibus est annexa, quia per publica placentia infirmis latere uolunt et putant in suis occultis uitiis pestiferis, quo contradicitur Eph. 5: Nolite communicare operibus infructuosis tenebrarum. Quae enim in occulto fiunt ab ipsis, turpe est etiam dicere. Opera autem infructuosa tenebrarum surit luxus uitiorum carnalium et repraesentationes saecularium abusuum, ut innuitur in Glossa continua.
6. Sexto quando est corrupta ex uaporibus ex quibus generatur, tunc est multum nociua florum etiam et uinearum germinantium et segetum corruptiua et diuersarum infirmitatum animalibus inductiua. Sic peccata dissolutionis siue lasciuiae uerba et huiusmodi, quando per hominem corruptae mentis fiunt, tunc maxime corrumpunt et nocent adolescentibus et iuuenibus bonae indolis et ambulantibus in sua simplicitate, I Cor. 15: Nolite seduci: corrumpunt bonos mores colloquia mala. II Thess. ultimo: Subtrahatis uos ab omni homine ambulante inordinate, et non secundum traditionem quam accepistis a nobis. Hieronymus Ad Laetum de institutione filiae: "Procliuis est enim malorum emulatio et quorum uirtutes assequi ne quis cito uitia imitaris".
7. Septimo est itinerantium et peregrinantium impeditiua. Sic peccata uenialia et maxime consuetudinaria regardant multum a feruore caritatis et uiae Dei et incremento meriti, Prou. 14: Vbi multa sunt uerba, ibi frequenter egestas, quasi dicat, ubi sermones innumeri, ibi fructus nulli, aliis et sibi profectus cassi, ut innuitur in Glossa ordinaria et continua et postilla.
8. Octauo radiorum solis et stellarum est interceptiua, et ideo nauigantibus maxime est periculosa. Sic peccata consuetudinaria, etiam uenialia, illustrationum caelestium sunt remissiua siue retardatiua conuersantibus in hoc saeculo, Eccle. 10: Qui in uno peccauerit, multa bona perdet. "Non enim est dedecus peccati sine decore iustitiae," ut dicit Augustinus, De poenitentia et alibi.
<Cap. 19: De tonitruo>
Tonitruum, secundum sanctos Gregorium, Isidorum et Bedam, et philosophos Aristotelem et eius sequaces, has proprietates habere dignoscitur.
1. Nam primo ipsum tonitruum nihil est aliud quam extinctio ignis in nube, id est uaporis calidi aggregati in nube humida siue aquea instar ferri igniti in aquam. Sic sapientiae siue doctrinae euangelicae acclamatio et intensio non est aliud siue alia quam extinguere ignem superbiae, uitae et concupiscentiae oculorum et concupiscentiae carnis in natura humana, ut eam disponat ad paradisi gloriam et Dei aeterni laudem et magnificentiam debitam omni tempore, Ioan. 6: Verba, quae ego locutus sum uobis, spiritus et uita sunt. Praedicatio quippe Euangelii ad hoc instituta est ut spiritum gratiae administret fidelibus et uitam gloriae, ut tangit Gregorius in Moralibus.
2. Secundo, quantum ad sonum, est sicut uox scissurae magnae et uariae, quod non est nisi quia uentus subtilis multiplicatur in uentre nubis et scindit eam, quare auditur uox eius uehemens et fortis et uaria secundum diuersitatem et multiplicationem uentorum, nubium et locorum in quibus fit. Sic euangelica doctrina siue praedicatio est sicut uox diuini terroris et caelicae commonitionis subtiliter et inuisibiliter intrans in animas ad terrendum et commonendum; et uox eius spiritualis fit fortis et lenis secundum diuersitates personarum, uitiorum et locorum a quibus et in quibus committuntur peccata secundum amplius et minus. Vnde dicitur, Apoc. 10 quod locuta sunt septem tonitrua uoces suas, quae non sunt aliud quam increpationes septem et comminationes abusus uniuersalis mundi et ipsius generis humani, ut exponit Bonauentura.
3. Tertio, quantum ad effectum, quoddam fulmen emittit quod uocatur clarum, secundum Plinium, et est mirae uirtutis. Nam uinum exhaurit doliis inlaesis et inapertis, aurum et argentum liquat sacculis incombustis, spatas consumit uaginis non adustis. Sic doctrina siue praedicatio euangelica de cordibus hominum uinum mundanae delectationis et aurum sapientiae mundialis et spatam confidentiae potentiae temporalis exhaurit, potentiis animae remanentibus in se sanis et ordinatis, Iob 37: Tonabit Deus uoce mirabiliter; qui in manu omnium signat, ut nouerint singuli opera sua. Profecto enim admiranda in anima ualde efficit Dei uerbum, ut tangit Augustinus De doctrina christiana et Super Ioannem.
4. Quarto, quantum ad modum, si tonitruum et etiam fulmen suum uenit cum pluuia, fructibus et terrae nascentibus prodest; si uero sine pluuia magis laedit et obest. Sic doctrina siue praedicatio euangelica cum sua commonitione, si fiat et intret animam hominis cum gratia, ualde ad salutem prodest; si autem propter obstinationem uel duritiam uel impoenitentiam alicuius fiat et perueniat ad aures eius sine gratia per occasionem magis nocet, sicut patet in Iudaeis, Ioan. 9: In iudicium ego ueni in mundum, ut qui non uident uideant, et qui uident caeci fiant. Etenim decretum diuinae sententiae est ut ad auditum uerbi rebelles aeterno lumini excaecentur, et conformes et humiles illustrentur et semper magis magisque irradientur, ut habetur Luc. 8 et Ioan. 9.
5. Quinto, quantum ad locum, quia non ferit uel fulminat super arborem lauri uel in saccis uel domibus ubi sunt lauri. Vnde, ut habetur in Historia de uita Caesaris, Tiberius Caesar solitus erat portare in capite coronam de lauro quando sentiebat aerem tonare uolentem. Sic praedicatio euangelica siue doctrina non infert damnationem uel comminatur aeternam poenam, sed nec percutit animam uirore fidei et fructibus pietatis et odore sanctitatis refertam ad modum proprietatis lauri, Iob 34: Absit a Deo impietas et ab omnipotente iniquitas. Opus enim hominis reddet ei, et iuxta uias singulorum restituet. Adest quippe semper diuina prouidentia atque pietas suae bonitati conformiter adhaerentibus, ut ponit Augustinus Ad Deodatum.
6. Sexto, quantum ad remedium. Dicitur enim et pie creditur non percutere hominem in cuius ore inueniat Verbum caro factum est et habitauit etc. Nec mirandum, cum Glossa super Diripuisti Domine uincula mea, dicat uersum illum tantae efficaciae creditum ab aliquibus, quod si quis moriens ipsum dicat ter, remissionem sequitur peccatorum. Sic doctrina euangelica liberat a morte aeterna omnem hominem quem inuenit professorem diuinitatis et humanitatis Christi, quae duplex professio exprimitur in Verbum caro factum est etc.
<Cap. 20: De coruscatione>
Coruscatio, secundum Aristotelem et Algazelem, has habere dignoscitur proprietates siue condiciones.
1. Nam primo coruscatio est apparitio uaporis subtilis inflammati euanescentis in aere sine descensu ad terram. De matrice enim sua, ut dicit Gregorius, subito exit in ictu oculi et in se reuertens suam originem non relinquit. Significat illustrationem commonitionis diuinae ad euadendum animae pericula imminentia, Ps. 59: Dedisti metuentibus significationem, ut fugiant a facre arcus. Etenim semper Deus ab initio humanum genus commonere, nunc per facta nunc per signa, non destitit, ut tangit Gregorius in pluribus homeliis et in Moralibus.
2. Secundo motus eius subitus est et impulsus. Subito enim apparet ab oriente in occidentem. Sic commonitio diuina subita est in impellens uniuersaliter, nunc per flagella aegritudinum, nunc per aduersitates tribulationum, nunc per prosperitates etiam consolationum, Apoc. 16: Ecce uenio sicut fur. Beatus qui uigilat et custodit uestimenta sua, ne nudus ambulet, et uideant turpitudinem eius. Operationes enim Dei in anima sunt instantaneae et semper ad hominum salutem tendentes, ut tangit Augustinus Super Ioannem et Super Psalmos.
3. Tertio aspectus intuentium est repercussiua et timoris incussiua. Sic diuina commonitio est admirationis inductiua et terroris immissiua, Iob 37: Tonabit Deus uoce sua mirabiliter; et non inuestigabitur cum audita fuerit uox eius, acsi aperte dicat: 'Opera magni Dei semper in admirationem et timorem electos inducunt, qui de ipsis profectum suum facere sciunt', ut innuitur in Glossa continua et in postilla.
4. Quarto per totum orbem secundum apparentiam et opinionem et iudicium uisus sui est diffusiua. Sic diuina commonitio sine acceptione personae omnibus fit et singulis, Marc. 13: Quod autem uobis dico, omnibus dico: Vigilate. Augustinus, Super Ioannem et De sermone in monte: Documenta euangelica sunt uniuersalia et ad omnes et singulos facta ab uno Deo qui fecit omnia.
5. Quinto futuri tonitrui est praeambula et sui aduentus indicatiua. Sic diuina commonitio, nisi recipiatur, futuri supplicii est argumentum, Eccli. 27: Si non in timore Domini tenueris te instanter, cito subuertetur domus tua. Apoc. 2: Poenitentiam age, si quo minus uenio tibi cito, et pugnabo cum illis in gladio oris mei. Etenim nulli dubium quin uindicta sequatur et iudicium contemptoribus Scripturarum sacrarum et documentorum caelestium, ut habetur II Pet. ultimo.
6. Sexto si pluuiam habuerit concomitantem utilis est et proficua; si uero pluuia caruerit, floribus et tenellis fructibus est nociua. Sic diuina commonitio, si recipiatur cum gratia, utilis est ualde animae et saluti proficiens; si uero cum impatientia plurima damna spiritualia infert, iuxta illud Ps. 108: Qui noluerit benedictionem, elongabitur ab eo. Etenim Deus est benignus benignis, iratus peruersis, iuxta prophetae uocem ad eum: Cum sancto sanctus eris etc. et: Cum peruerso peruerteris. Glossa etiam continua hoc ipsum habet.
<Cap. 21: De uento
I. -- De uento in singulari>
1. Ventus in singulari, secundum beatum Gregorium in Moralibus significat primo malignum spiritum ratione qua uineas germinantes et arbores exurit, Iob 27: Tollet eum, id est inimicum Dei, uentus urens, id est spiritus malignus, et turbo infernalis rapiet eum de loco suo.
2. Item designat tentationes malignorum spirituum ratione qua aedificia ruere facit, Iob 1: Ventus uehemens irruit a regione deserti et concussit quattuor angulos domus, hoc est quattuor uirtutes cardinales euertit de anima.
3. Item significat prosperitatem transitoriam ratione qua nihil habet homo tenere de ipso, Iob 30: Eleuasti me, et quasi super uentum ponens, elisisti me ualide.
4. Item significat superbiae tumorem ratione qua multum conatur atque inflatur, Ier. 2: Onager assuetus in solitudine, in desiderio animae suae attraxit uentum amoris sui, id est ambitiose superbiunt amando quae spernere debuit et horrere.
5. Item, designat quamlibet rem transitoriam ratione qua semper est in motu et cursu, Iob 30: Redactus sum in nihilum; abstulit quasi uentus desiderium meum, et uelut nubes pertransiit salus mea, id est omnis temporalis res in qua sperabam.
6. Item, designat concussionem extremi iudicii ratione qua inuoluit insperato, Ez. 1: Vidi, et ecce uentus turbinis ueniebat ab Aquilone et nubes magna et ignis inuoluens.
<II. -- De uento in plurali>
7. Venti in plurali, secundum beatum Gregorium in Moralibus et Super Ez. significant primo sanctorum contemplantium animas, et hoc propter suam sublimitatem et agilitatem, Ps. 103: Ponis nubem ascensum tuum, qui ambulas super pennas uentorum.
8. Secundo designant diuinarum influentiarum uehementias, et hoc propter suam subtilitatem et suauitatem, Ez. 37: A quattuor uentis ueni spiritus, et insuffla super interfectos etc.
9. Tertio designant angelicas hierarchias, et hoc propter celeritatem uolatus et nobilitatem impetus, Ps. 17: Ascendit super cherubim et uolauit, uolauit super pennas uentorum. Dionysius, De angelica hierarchia: Pennarum leuitas in angelis significat in eis nihil terrenum sed totum munde sine grauitate in excelsis ascendens. Significat etiam anagogicam uelocitatem et caeleste sursum actionem et ab omni imo per sursum ferens remotum.
10. Quarto significant uitiorum contra uirtutes pugnas et hoc ratione qua unus uentus malus contra bonum compugnat, Dan. 7: Videbam in uisione mea nocte, et ecce quattuor uenti caeli pugnabant in medio mari magno; et quattuor bestiae grandes ascendebant de mari et diuersae inter se. quattuor isti uenti et quattuor bestiae, secundum quod ponit Bonauentura, sunt quatuor uitia facientia homines ueloces ad currendum in malum et bestiales contra omne bonum, scilicet superbia, auaritia, gula et luxuria, quae contra uirtutes maxime compugnant in mundo quod est mare magnum de quo etiam surgunt et oriuntur.
11. Quinto designant duodecim apostolos pro eo quod sunt duodecim, scilicet quattuor cardinales et octo collaterales, et quia in omnem terram exiuit sonus eorum, et in fines orbis terrae uerba eorum. Dionysius, De angelica hierarchia: Angeli, et per consequens apostoli, qui interpretantur missi sicut angeli nuntii, uocantur uenti in Scriptura propter cito in omnem peruenientem effectum, et quae deorsum ad sursum transuectiuum motum.
<Cap. 22: De aqua in generali>
Aqua, secundum philosophos et sanctos nostros, has proprietates habere cognoscitur.
1. Nam secundum Isidorum et Aristotelem et sequaces eius, beatos etiam Ambrosium et Gregorium, primo dicitur aqua, quasi aequa, quia numquam quiescit a motu donec superficies eius adaequetur. Sic uita sanctorum ad suum principium, Deum aeternum, tendentium numquam quiescit a labore spirituali et exercitio uirtuali donec in eis uitae aeternae merita sint supermentaliter adaequata et multiplicata, Is. 32: Erit uir sicut qui absconditur a uento, et celat se a tempestate, sicut riui aquarum in siti et umbra petrae praeminentis in terra deserta. Etenim summa cura est sanctis uiris numquam otiari a bono, sed semper in Deum tendendo cumulari in merito, et roborari in sancto proposito et superno desiderio, sicut legitur de beato Francisco in uita ipsius.
2. Secundo est frigida et humida. Sic uita iustorum est frigida castitate euangelica et humida pietate christiana, Gen. 7: Multiplicatae sunt aquae, et eleuauerunt archam in sublime a terra. Profecto enim quo multiplicatur castitas et pietas in anima eo sublimius caelestibus appropinquat et terrena relinquit.
3. Tertio est subtilis et perspicua. Sic uita sanctorum est subtilis astutia sancta et perspicua cognitione caelica, Prou. 18: Aqua profunda uerba ex ore uiri et torrens redundans fons sapientiae. Amici enim Dei angelorum familiares et noti astuti sunt sensu contra trium hostium callida tentamenta et perspicaces intellectu ad penetrandum mysteria.
4. Quarto est communissima et utillima. Sic uita sanctorum est communis sine angulari singularitate et utilis omni anima et toti Ecclesiae, Eccli. 15: Qui timet Deum faciet bona, et qui continens est iustitiae apprehendet illam. Cibabit illum pane uitae et intellectus, et aqua sapientiae salutaris potabit illum. Etenim sancti et illuminati uiri sunt spiritualis refectio populorum fidelium.
5. Quinto est omnium nascentium causa; fruges enim gignit et arbores et plantas producit. Sic uita iustorum sua aedificatione et oratione sunt in Ecclesia causa generationum spiritualium et pullalationum uirtualium, Gal. 4: Filioli mei, quos iterum parturio, donec formetur Christus in uobis. Amici quippe Dei exemplo apostoli in Christo Iesu per Euangelium non cessant Deo filios generare, tam exemplo quam uerbo, tam aedificatione quam oratione, et ante Deum infirmorum constitutione.
6. Sexto est omnium inferiorum temperatiua. Sic uita sanctorum est omnium infirmorum Ecclesiae conditiua et conciliatiua, I Cor. 9: Factus infirmis infirmus, ut infirmos saluos facerem. Augustinus in Confessionibus: "Ambrosius infirmitatibus hominum seruiebat pietatis antistes".
7. Septimo lucem a radiis solis receptam reflectit in caelestia et refundit. Sic sancti uiri omnes gratias et illustrationes a Deo acceptas referunt ad earum originale principium et datorem, Ioan. 4: Qui biberit ex aqua quam ego dabo, ei fiet in eo fons aquae salientis in uitam aeternam. Etenim sicut natura aquae est ut tantum ascendat quantum descendit, sic natura gratiae est omnia accepta de caelo per condescensionem caelestem refundere in Deum per gratiarum actionem sublimem et praecordialem recognitionem ipsorum donorum Dei.
8. Octauo quia superficiem habet specularem per actionem reflexi luminis rerum obiectarum imagines in se repraesentat et intuentium facies ad modum speculi manifestat. Sic anima sancti uiri eorum quae sunt in paradiso relucere in se facit fabricas et angelorum aspectus et conspectus circa se nullatenus dubitat et influentiam supercaelicae sapientiae et gratiae in se aliis aedificatione manifestat, Prou. 27: Quomodo resplendent in aquis uultus prospicientium; sic hominum, seruantium scilicet in se dignitatem hominis et diuinae imaginis, corda manifesta sunt prudentibus. Amicus quidem et familiaris caelorum in se repraesentat mores angelorum.
9. Nono radios ipsius substantiam penetrantes diffundit et in ampliorem latitudinem extendit, et ideo res in se uisas facit apparere maiores quam sint in se ipsis. Sic uita uiri sancti et pii semper extenditur in merito et in praemio et aliis semper amplius innotescit: sanctitate, caritate et claritate, II Cor 11: superextendimus nos; usque ad uos enim peruenimus in Euangelio Christi. II Cor. 6: Os nostrum patet ad uos O Corinthi, cor nostrum dilatatum est; eandem autem habentes remunerationem tamquam filiis dico, dilatamini et uos. Etenim sancti uiri hoc habent proprium ut semper crescant apud Deum in merito et apud homines in exemplo, sicut legitur de beato Francisco in uita eius.
10. Decimo piscibus dat spiraculum, sicut aer animantibus. Sic sancti uiri suis auxiliis et consiliis tribulatis inter undas huius saeculi sunt respiratio et recreatio animarum, Iob 29: Benedictio parituri super me ueniebat, et cor uiduae consolatus sum. Oculus fui caeco, et pes claudo. Cumque sederem quasi rex, circumstante exercitu, eram tamen moerentium consolator. Augustinus Ad Probam de orando Deum: "In quibuslibet et quantiscumque tribulationibus adsint boni homines omnia tristia mitigantur et leuigantur".
<Cap. 23: De aqua pluuiali>
Aqua pluuialis has condiciones habet secundum philosophos et sanctos nostros doctores.
1. Nam primo est lucida ex se et clara; nihil enim aliud ei admixtum est. Sic caelestis sapientia facit animam lucidam et claram sine admixtione erroris, Sap. 6: Clara est, et quae numquam marcescit sapientia. Et quidem dicitur clara sapientia, quae est Dei Filius, quia animas clarescere facit. Dicitur immarcescibilis, quia remouet ab omni corruptione erroris.
2. Secundo est subtilis et leuis. Sic sapientia caeli animas facit subtiles diuino sensu et cognitione, et leues terrenorum depositione, Sap. 7: Est enim in illa spiritus intelligentiae, sanctus, subtilis, mobilis etc. Dicitur autem mobilis sapientia Dei quia facit agiles ad diuina; subtilis, quia facit penetrare mysteria, occulta mundo superbo, et reuelata humili apostolorum collegio.
3. Tertio est sapida. Sic sapientia Dei facit caelestia sapere et aeterna saporare, Eccli. 6: Sapientia secundum nomen eius est, et non multis est manifesta, quibus autem agnita est, permanet us que ad conspectum Dei. Etenim sapientia dicitur a sapore, quia facit caelestia degustare et percipere, ut innuitur Eccli. 6: Sapientia secundum nomen suum.
4. Quarto inter omnes aquas melior est ad terrae fecundationem, maxime quando cadit cum tonitruo; suo enim motu tonitruus discutit uaporem; unde fit quod aquam subtiliat et depurat. Quando uero niui est admixta uel ex niue resoluta peior est et ieiunis non conuenit. Sic sapientia Dei super omnes scientias et artes habet fecundare intelligentias et depurare affectus, et maxime quando percipitur cum reuerentia timoris Dei. Quando uero cum torpore internae frigiditatis addiscitur, uel ab intento cupiditati et auaritiae, non proficit talis in ea. Et talis modus discendi non conuenit ieiunanti etiam ab aliis uitiis omnibus et illicitis rebus, Sap. 6: Sapientia dignos se ipsa circuit quaerens, et in uiis suis se illis ostendit hilariter. Sap. 1: In maliuolam animam non introibit sapientia; Glossa: "quantum ad effectum".
<Cap. 24: De aqua fontana>
Aqua uiua quae et fontana, id est de fonte, secundum naturales has habet proprietates et condiciones.
1. Nam, secundum Isidorum, Ambrosium, Gregorium, Bedam et Aristotelem et sequaces eius, primo effluit de petra uiua, aut scaturit de loco alto et descendit. Fons enim est caput et origo aquae uiuae quae manat et effluit continue de occultis et abditis terrae uenis. Sic gratia charismatica originem habet a petra, quae est Christus, et de sublimi beatissimae diuinitatis. Ipse enim Christus factus est origo omnis boni gratuiti, Ioan. 1: De plenitudine eius nos omnes accepimus gratiam pro gratia. Iac. 1: Omne datum optimum et omne donum perfectum desursum est, descendens a Patre luminum. Ambrosius Super Lucam: "Qui recedit a fonte, sitit; qui recedit a thesauro, eget; qui recedit a misericordia hebetatur".
2. Secundo aqua fontana est sui multiplicatiua et communicatiua. Sic gratia charismatica est profectuum spiritualium siue salutarium siue uirtualium augmentatiua in se et donorum concessorum siue acceptorum refluxiua in alios, iuxta formam beati Petri I Canon. 4: Vnusquisque sicut accepit gratiam, in alterutrum illam administrantes, sicut boni dispensatores multiformis gratiae Dei. Etenim haec est natura gratiae, ut si sit in homine, semper nouos profectus efficiat et inueniat et saluti supernae numquam deficiat, ut tangit Gregorius in Moralibus et alibi.
3. Tertio sui et aliorum est purgatiua. Sic gratia charismatica semper depurat et defecat possidentes se et alios per ministerium ipsorum, Ez. 36: Effundam super uos aquam mundam, et mundabimini ab omnibus inquinamentis uestris, et ab uniuersis idolis uestris mundabo uos. Etenim, ut tangit Gregorius in homilia Pentecostes: Actus gratiae numquam sunt otiosi, semper sanctimoniae et munditiae intendentes.
4. Quarto limpida est et perspicua. Sic gratia charismatica limpidam facit animam et perspicacem intelligentiam, Ioan. 4: Qui biberit ex aqua quam ego dabo ei, fiet in eo fons aquae salientis in uitam aeternam. Etenim, ut innuit Augustinus in libro Confessionum, claritas animae et intelligendi acumen, dona sunt magni et boni Dei.
5. Quinto est renouatiua sui et immutatiua aliorum. Sic gratia charismatica semper renouat animam ad bona et immutare habet alios per exempla sancta, II Cor. 4: Licet is, qui foris est, noster homo corrumpatur; tamen is, qui intus est, renouatur de die in diem, ut absorbeatur quod mortale est, a uita. Et quidem, secundum Bernardum in sermonibus, signum infallibile assistentis gratiae est renouari et assurgere semper ad meliora et iugiter intendere ad aedificationem fraternam.
6. Sexto sitis est mitigatiua et aestuantium refrigeratiua. Sic gratia charismatica sitim cupiditatis et ambitiones dignitatis siue honoris tollit et supprimit, et aestum concupiscentiarum carnalium compescit et reprimit, Ioan. 4: Omnis qui biberit ex aqua hac, scilicet temporalis auaritiae uel ambitionis excellentiae uel carnalis concupiscentiae et inflammationis luxuriae, sitiet iterum, ut non contentus, quaerens alia. Qui autem biberit ex aqua, supple gratiae charismaticae, quam ego dabo ei, non sitiet in aeternum, id est cessabit in eo tale uitium.
7. Septimo locorum sibi adiacentium est fecundatiua; nam loca fontibus uicina solent esse graminosa et florida et etiam amplius fructuosa. Sic familiares possidentium gratiam charismaticam multam fecunditatem bonorum morum, sermonum et operum ex hoc consequuntur, Prou. 13: Qui cum sapientibus graditur, sapiens erit; amicus autem stultorum efficietur similis. Etenim familiares angelis oportet angelicos consequi mores, sicut familiares malorum oportet assequi uitia ipsorum.
8. Octauo est puluerum et arenarum sibi obsistentium a se reiectiua. Sic gratia charismatica est terrenarum cogitationum et occupationum expulsiua, iuxta formam illam ad animam christianam, Is. 52: Excutere de puluere, consurge; sede Ierusalem; solue uincula colli tui captiua filia Sion. Profecto enim puluis pedum est adhaesio terrenarum affectionum, quem tunc a nobis excutimus quando eis minime complacendo sollicite reluctamur.
9. Nono ratione suae claritatis et transparentiae specularis est formarum sibi obiectarum repraesentatiua et facierum resultatiua et tam rugarum quam aliarum macularum deformitates in ea transparentes se manifestant. Sic est de conscientia pura repleta gratia charismatica; nam praeparata est semper ad contemplationem aeternorum et uisiones siue speculationes caelestium ciuium et cognitionem occurrentium defectuum et expiationem delictorum quotidianorum et negligentiarum, II Cor. 3: Nos autem reuelata facie gloriam Dei speculantes, in eandem imaginem transformamur a claritate in claritatem, tamquam a Domini spiritu. Gregorius: "Bonarum mentium est ibi culpam agnoscere ubi culpa non est". Etenim sancti uiri familiares Deo et angelorum amici semper uacant speculationi aeternorum et expiationi interiorum.
10. Decimo in hieme calescit, et aestiuali tempore refrigescit, cuius ratio est quia in hieme calor fugiens dominium sui contrarii petit interiora fontium, ex cuius praesentia et conculcatione continua ora fontium calefiunt. In aestate uero contingit ex causa contraria e conuerso. Sic gratia charismatica in aduersis inflammat ad timorem et amorem Dei, et in prosperis mittit ad considerationem et recognitionem sui, Phil. ultimo: Omnia possum in eo qui me confortat. Scio humiliari, scio et abundare, ubique et in omnibus institutus sum, et satiari et esurire, abundare et penuriam pati. Et quidem amicus Dei, nec prosperis eleuari nouit, nec aduersis immutari uel deici.
11. Vndecimo, quamuis in suo ortu sit parua, tamen propter suam indeficientem emanationem multorum et magnorum fluuiorum est originaliter causatiua. Sic gratia charismatica incipit ab humilitate et ducit postea per alias uirtutes et maximorum bonorum est operatiua et sublimium meritorum propagatiua et patratiua et congregatiua, I Cor. 15: Ego sum minimus apostolorum etc. Gratia autem Dei sum id quod sum, et gratia eius in me uacua non fuit, sed abundantius omnibus laboraui; non autem ego, sed gratia Dei mecum. Quia enim apostolus Paulus profunde se in humilitatis uirtute primo se fundare curauit, ideo donis Dei omnibus repletus fuit, ut innuit Chrysostomus De laudibus Pauli. .
12. Duodecimo est aquarum lacualium et alias quiescentium melioratiua et quasi uiuificatiua; aquas etiam stantes saniores efficit, et pisces ibi degentes facit meliores simpliciter. Sic gratia charismatica superueniens hominibus concupiscentia triplici mundi irretitis purgat eorum animas et ad sanitatem spiritualem et uitam reddit. Similiter quos inuenit undis tribulationum agitatos consolatur, et ad meliora inducit semper et ad maiora sustinenda hortatur, Ioan. 4: Dixit Samaritana: Domine, da mihi hanc aquam, ut non sitiam, neque ueniam huc haurire. Profecto enim Samaritana, id est quaelibet anima custos conscientiae sentiens se grauatam peccatorum, immunditia et infirmitate, petere debet misericordiam qua purgata sanetur et ab importunis infestationibus subleuatur.
13. Decimo tertio est a uenis et meatibus terme per quos transit caloris uirtutis et saporis receptiua, ut probat Isidorus. Et ideo fontes nunc calidi sunt, nunc frigidi, nunc sulphurei etc., secundum scilicet diuersas qualitates per quas transit. Sic gratia charismatica secundum condiciones et dispositiones, aptitudines et idoneitates hominum se recipientium uel recipere contemnentium operatur, Ps. 17: Cum sancto sanctus eris, et cum perfecto perfectus eris, et cum peruerso peruerteris. Etenim qualis est dispositio hominis, talis operatio Dei caeli.
<Cap. 25: De diuersis fontibus>
Sunt auteur absque communibus sumptionibus fontium decem genera specialia et miranda, secundum Isidorum Etymologiarum libro XII.
1. Nam primo fons est in Italia cuius aqua sanare oculorum uulnera consueuit. Et significat Christum Iesum siue influentiam eius qui uelamina intelligentiarum ab humano genere releuando amouit, et amouendo uisum spiritualem restituit, II Cor. 4: Deus autem, qui dixit de tenebris lumen splendescere, ipse illuxit in cordibus nostris ad illuminationem scientiae claritatis Dei in faciem Iesu Christi.
Etenim ipse dominus Iesus est lux lucis et fons luminis, sicut ipse dicit, Ioan. 8: Ego sum lux mundi.
2. Secundo fons est in Africa cuius aqua uoces canoras facit. Sic Domini influentia uoces praedicantium et docentium laudis Dei et aedificationis proximi refertas efficit, Eph. 5: Implemini Spiritu Sancto, loquentes uobismetipsis cantantes et psallentes in cordibus uestris Domino. I Cor. 14: Cum conuenitis, unusquisque uestrum psalmum habet, apocalypsim habet; omnia ad aedificationem fiant. Etenim, uae non reddenti laudes Deo et subtrahenti aedificationem proximo. Seneca: Non est computandus inter homines qui de nullo seruit.
3. Tertio fons est in Boecia duplex: unus enim memoriam, alter obliuionem inducit. Sic domini Iesu influentia duplex est: etenim nunc memoriam aeternorum, nunc obliuionem terrenorum et caducorum instillat, Eccli. 1: Fons sapientiae uerbum Dei in excelsis, et ingressus illius mandata aeterna. Etenim hoc est proprium degustationis diuinae repraesentare aeterna et obliuioni dare temporalia, in affectu fabricare caelestia et ab affectu abdicare terrena.
4. Quarto fons est in Ethiopia rubei coloris ex quo, qui biberit, statim lymphaticus erit. Sic est de sapientia mundi et philosophia ad saecularia saeculariter inflammante quam, qui imbibit, damnabiliter infirmatur, I Cor. 1: Sapientia huius mundi stultitia est apud Deum. Profecto enim: uae sapientibus huius saeculi, quia quo florent exterius, eo infirmantur interius, ut innuitur ab Augustino in libro Confessionum.
5. Quinto fons est in Sicilia duplex, quorum "unus sterilem facit, alter sterilem fecundat". Sic poenitentia sterilizat a uitiis et fecundat in uirtutibus et gratiis, Matth. 3: Poenitentiam agite, appropinquauit enim regnum caelorum. Poenitentiae autem actus est fugare uitia et aduocare uirtutes, uitare defectus et procurare profectus.
6. Sexto fons est in Idumea quater in anno mutans colorem. Nam tribus mensibus uidetur puluereus, acsi esset cum puluere mixtus; tribus sanguineus, et tribus uiridis, et tribus limpidus. Hic fons ab incolis 'fons Iob' nuncupatur. Sic poenitentia nunc reddit animam et uitam humilitate repletam, nunc caritate accensam, nunc uigore pietatis et fidei perfusam, nunc claritate intelligentiae caelestis perspicuam, Act. 2: Poenitentiam agite, et baptizetur unusquisque uestrum in remissionem peccatorum, et accipietis donum Spiritus Sancti. Vobis enim est repromissio, et filiis uestris, quoscumque aduocauerit Dominus Deus noster. Vera enim poenitentia resecat ab homine genera uitiorum et ordinat in eo omnia genera uirtutum et gratiarum et morum.
7. Septimo fons est in Siloe ad radices montis Sion, qui non iugibus aquis, sed certis diebus et horis silenter ebullit. Et significat deuotionem lacrimarum, quae dispositione caelestis benignitatis et donationis in pace animae, nunc conceditur, nunc subtrahitur, Iob 34: Ex quo absconderit uultum suum, non est qui contempletur eum. Profecto autem deuotionis et unctionis diuinae consolatio modo datur, modo non datur pro dispensatione caelestis datoris et dispositione feruoris et teporis hominis fragilis.
8. Octauo in Sardinia sunt duo fontes calidi, qui oculis medentur, fures arguunt; nam semper caecitate eorum facinus detegitur. Et significant duo Testamenta, caecas et infirmas animas illuminantia et sanantia, ingratos et abutentes bonis Dei et proximi increpantia et detegentia, flagitia et facinora omnia et claudentia intellectum diuinum scelestis et maliuolis hominibus, Ioan. 5: Scrutamini Scripturas, quoniam hae sunt quae testimonium perhibent de me. Hebr. 4: Viuus est sermo Dei, et efficax, et penetrabilior omni gladio ancipiti, pertingens quo que usque ad diuisionem animae ac spiritus, compagum quoque et medullarum, et discretor cogitationum et intentionum cordis. Etenim Scriptura sancta illustrat ad cognoscenda uera et erudit ad uitanda peccata, et dirigit actiones et componit mores.
9. Nono fons est in Aegypto in quo faces accensae extinguuntur et extinctae accenduntur. Sic est de uita claustrali siue regulari; nam concupiscentias carnales ardentes mortificat generalis castitatis uirtute, et loco earum concupiscentias ingerit aeternorum, odoris et amoris Christi fragrantia et inflammatione, II Cor. 4: Semper nos, qui uiuimus, in mortem tradimur propter Iesum, ut et uita Iesu manifestetur in corporibus nostris. Ioannes Euangelista in transitu suo: "Gratias tibi O Domine Iesu Christe, qui corpus meum ab omni pollutione separasti et animam meam semper illuminasti. Odor tuus in me concupiscentias excitauit aeternas".
10. Decimo fons est in Grationopoli de die ita algens ut non bibatur, de nocte uero ita calens ut non tangatur. Et significat poenas inferni nunc ita algentes ut uix possint sustineri, nunc ita ardentes ut uix queant tollerari, Iob 24: Ab aquis niuium transibunt ad calorem nimium. Profecto enim in inferno sunt uarii cruciatus horribiles et fere intolerabiles, ut narrantur Iob 9 et Matth. 13 et in libro De uitis Patrum.
11. Vndecimo in Boecia est quidam fons siue lacus furialis, ut qui de eo biberit furore libidinis inardescat. Significat amorem mulierum quibus quisquis carnali familiaritate cohaeret, feruore concupiscentiae excandescit, Prou. 6: Numquid potest homo abscondere ignem in sinu suo, ut uestimenta illius non ardeant? Aut ambulare super prunas et non combureret plantas? Sic omnis qui ingreditur ad uxorem proximi sui, non erit mundus cum tetigerit eam. Hieronymus Ad Nepotianum de uita clericorum: "Omnes puellas aut uirgines Christi, aut aequanimiter dilige aut aequanimiter ignora. Hospitiolum tuum raro aut numquam mulierum pedes terrant". Gregorius in libro III Dialogorum dicit: "Qui corpus suum continentiae dedicant, habitare cum feminis non praesumant. Et beatus Agnes, nolens umquam cum sorore sua habitare, interrogantibus 'Quare' dixit: Et si soror mea soror mea est, quae cum sorore mea sunt sorores meae non surit".
12. Vltimo siue duodecimo loco, nota quod omnis fons sapit naturam sui fundi. Nam si dulcem et purum habuerit fundum, dulcis et pura erit aqua, et e conuerso si sulphureus fuerit fundus aut limosus, sulphur aut limum sapit aqua. Vnde si fons in suo ortu sit corruptus et uitiosus, totum quod inde effluxerit uitiosum erit atque corruptum. Sic est de sermonibus et actibus humanis. Nam si homo habeat animam dulcem et puram, sermones et actus sunt dulces et puri. Si habeat animam sulphuream foetore luxuriae, uel limosam cupiditate auaritiae uel concupiscentia saeculi, habebit sermones et actus foetidos et limosos, id est luxuriosos et auaritia refectos. Similiter in suae intentionis radice et uoluntatis affectione fuerit corruptus et uitiosus, id est infectus errore uel fermentatus prauitate, sermones et actus eius erunt corrupti et uitiati, Matth. 7: Non potest arbor bona fructus malos facere, neque arbor mala fructus bonos facere. Iac. 3: Numquid fons de eodem foramine emanat dulcem et amaram aquam? II Tim. 3: Homines corrupti mente, reprobi circa fidem, sed ultra non proficient; insipientia enim eorum manifesta erit omnibus.
<Cap. 26: De aqua puteali>
Aqua putealis has proprietates inuenitur habere secundum philosophos et sanctos.
1. Nam secundum Aristotelem, Isidorum, Bedam, Gregorium et Ambrosium primo puteus est lacus siue locus defossus a potu dictus, secundum Isidorum. Ex sudoribus enim terrae et cataractis aquae oritur, quia ruptis terrae uenulis inferioribus aqua quasi fumando euaporat, ex cuius euaporatione aqua putealis generatur, ut dicit idem. Significat scientiam mundi ex cupiditate uoraginea saecularium rerum causatam et multis sudoribus et confractionibus animae euaporatam et inuentam et conquisitam et generatam, Prou. 23: Fouea enim profunda est meretrix, et puteus angustus, aliena. Insidiatur in uia quasi latro et quos incautos inuenerit, interficiet. Mundi auteur sapientia merito appellatur meretrix, ut habetur Prou. 7, 10 et 9, et Ez. 23, pro eo quod instar meretricis animas ad mortem aeternam pertrahit.
2. Secundo aqua putealis est grossior et indigestibilior, tum propter ipsius quietem, tum propter terrae salsuginem, tum etiam propter ipsius elongationem ab aere. Scientiam significat aduocatorum et legislatarum ingrossatam uitiis in generali et non digestibilem, id est non expedientem sed retardantem assumptas causas in speciali, tum occasione auaritiae, tum occasione resolutionis corporeae, tum ratione elongationis a puritate et sinceritate conscientiae, Matth. 23: Vae uobis scribae et pharasei qui clauditis regnum caelorum ante homines, ipsi non introistis, et eos qui introibant prohibuistis. Luc. 11: Vae uobis legisperitis, qui tulistis clauem scientiae. Vos enim non intratis, nec introeuntis sinitis intrare. Il Pet. 2: Cor exercitatum auaritia habentes, maledictionis filii derelinquentes uiam rectam, secuti uiam Balaam ex Bosor, qui mercedem iniquitatis amauit; correctionem uero habuit suae uesaniae.
3. Tertio aqua putealis iuxta fluuios facilius inuenitur et illius aquae substantia complexioni fluuialis aquae assimilatur. Significat scientiam Iuris Canonici quae in sua radice et fundamentis iuxta fluuios Scripturarum sanctarum maxime inuenitur et acquiritur et componitur tamquam originem ducens ex illis, non ex mundanis scientiis aut philosophiis. Sicut aqua putealis de fluuiis multumque per omnem modum configuratur atque cohaeret eis, Eccli. 24: Ego sapientia, supple theologia sacra, quasi aquaeductus exiui de paradiso. Dixi: 'Rigabo hortum plantationum', id est scientiam librorum Canonicorum siue Decretorum et Decretalium, et inebriabo pratus mei fructum, id est per hanc uiam satisfiet fructuose et completiue per doctores siue professores ipsius iuris toti Ecclesiae et omni personae.
4. Quarto quando puteus fit iuxta puteum, fille qui situaliter est profundior aquam uicini putei minus profundi attrahit et in se recolligere consueuit. Significat societatem dolosam et uicinitatem perniciosam. Nam qui profundior est dolo siue malitia siue auaritia in societate aut uicinia, magis perniciosus est sociis et uicinis in subtiliter et callide trahendo ad se uota eorum et gratias et hauriendo in se lucra uel etiam bona ipsorum, circumueniendo et decipiendo eos in commerciis et uerbis et actibus amborum, I Thess. 4: Ne quis supergrediatur, neque circumueniat in negotio fratrem suum, quoniam uindex est Deus de his omnibus, sicut praediximus uobis et testificati sumus. Hab. 2: Vae ei qui congregat non sua, usquequo aggrauat contra se densum lutum. Vae qui aggrauat auaritiam malam domui suae, ut sit in excelso nidus eius, et saluari se putat de manu forti. Phil. 2: Non quae sua sunt singuli considerantes, sed quae aliorum. Hoc enim sentite in uobis quod et in Christo Iesu. Sed e conuerso ibidem habetur: Omnes enim quae sua sunt quaerunt, non quae Iesu Christi.
5. Quinto a terra circumstante saporem contrahit, et ideo nunc dulcem, nunc salsam se ostendit. Significat abusum scientiae saecularis et professoribus suis, qui a cupiditate terrena eos circumdante attracti secundum lucra se offerentia ex astuta auaritia, nunc molestos et quasi non curantes de lucris, nunc placidos, nunc pretiosos et nimis caros se exhibent, Eccli. 14: Nequam est oculus liuidi, auertens faciem et despiciens animam suam. Insatiabilis oculus cupidi in partem iniquitatis; non satiabitur donec consumat arefaciens animam suam. Si bene fecerit, ignoranter et non uolens facit, et in nouissimo manifestat malitiam suam. Chrysostomus Super Matth. homelia 47: "Si uolueris uidere amantis aurum animam uelut uestimentum a decem milibus corosum uermibus et nihil habens sanum, ita inuenies eam undique perforatam a sollicitudinibus et a peccatis putrefactam et erugine plenam".
6. Sexto aqua putealis corruptionem contrahit maxime quando non mouetur, et ideo ut depuretur et subtilietur, necesse habet ut saepius moueatur et hauriatur. Significat diuitias congregatas quae, nisi suo loco et tempore distribuantur in pauperes motibus pietatis, damnationem acquirunt. Distributae uero et communicatae puritatem conscientiae pariunt et salutem aeternam merentur, Luc. 16: Facite uobis amicos de mammona iniquitatis, ut cum defeceritis recipiant uos in aeterna tabernacula. Ambrosius in libro De officiis: "Nullum adminiculum praestant diuitiae ad beatam uitam", immo promerentur gehennam, si non in pauperes fuerint thesaurizatae et communicatae. Exemplum in diuite epulone, Luc. 16.
7. Septimo quanto terrae uiuae est uicinior, tanto aqua putealis frigidior est, et dulcior communiter experitur. Significat bonos diuites cum spe uitae aeternae et gratiae possessione et animae configuratione possidentes diuitias quorum cor non induratur ad pauperes, nec resoluitur luxu, immo ornatur castitatis caelibatu et affluit pietatis et suauitatis uisceribus. Talis erat beatus Iob qui dicebat, Iob. 31: Si comedi buccelam meam solus, et non comedit pupillus ex ea, quoniam ab infantia creuit mecum miseratio; et de utero matris meae egressa est mecum. Si uidi solem cum fulgeret, et lunam incedentem clare, et laetatum est in abscondito cor meum, quae est iniquitas maxima et negatio contra Deum altissimum. Gregorius Super Iob in eodem loco et 29 cap.: Vir sanctus uidens sibi prosperitatem temporalem arridere, nequaquam finibili laetitia resoluitur ut sibi uel suis mentis aliquid tale ascribat. Tale enim quid sentire est osculari manum ore proprio et Deum liberalem et bonum datorem negare et beneficia illius minime recognoscere, et per consequens meretricari a Deo, sicut dicit Hugo De arrha animae.
8. Octauo in hieme raro uel numquam congelatur. Sic diues bonus in aduersitatibus et afflictionibus et subuentionibus et succuribus proximi ex nouo casu afflicti non refrigescit aut se retrahit, Eccli. 4: Rogationem contribulati ne abicias; et non protrahas datum angustianti. Felix autem cuius facies semper est pia afflictis, exemplo Petri Act. 3 et 9.
9. Nono propter situm eius in profundo cum difficultate acquiritur, et sine magno labore et artificio uix hauritur, et hausta quandoque tota frustra effunditur. Significat diuitias huius saeculi et artes mundi siue scientias, quae cum multa difficultate et labore conquiruntur et quandoque conquisitae et congregatae sine fructu salutis aeternae inueniuntur, Eccli. 13: Laborauit diues in congregatione substantiae, et in fine inops fit. Eccle. 2: Peccatori dedit Deus aff ictionem et curam superfluam, ut uadat et congreget et addat et tradat ei qui placuit Deo. I Tim. ultimo: A ueritate priuati sunt, mente corrupti existimantes quaestum esse pietatem. Merito autem fructu ueritatis priuantur qui intendere aeternae saluti in suis scientiis contempserunt.
<Cap. 27: De aqua lacuali in genere>
Aqua lacualis has habet condiciones secundum Aristotelem et Isidorum et Bedam.
1. Nam primo lacus est latentium aquarum receptaculum in quo aqua retinetur, nec fluctibus admiscetur, ut dicit Isidorus. Stat autem in loco nec fluit, et ideo dictus est lacus, quia aquae locus, ut dicit Isidorus ibidem. Sic mundana sapientia siue philosophica scientia sibi relicta est occultarum immunditiarum et etiam haeresium receptaculum et hominum se a Deo occultare quaerentium, Prou. 9: Mulier stulta et clamosa plenaque illecebris et nihil omnino sciens, sedet in foribus domus suae, ut uocaret transeuntes per uiam. Quis est paruulus? Declinet ad me et uecordi locuta est. Aquae furtiuae dulciores sunt, et panis absconditus suauior Et ignorauit quod ibi sunt gigantes et in profundis inferni conuiuiae eius. Scientiae enim absque Deo occasio sunt ruinae et materia culpae et uia gehennae.
2. Secundo aquas quas scaturiendo recipit, alias non transfundit. Significat illos qui dona et beneficia sibi concessa aliis communicare nolunt, contra Scripturae sententiam, I Pet. 4: Vnusquisque, sicut accepit gratiam, in alterutrum illam administrantes, sicut boni dispensatores multiformis gratiae Dei. Etenim dona Dei communicata fructificant, non participata euanescunt, Gal. ultimo: Qui seminat in spiritu, de spiritu metet uitam aeternam; et qui seminat in carne, de carne met et corruptionem.
3. Tertio sua limositate pisces, quos nutrit, limosos et quasi limum sapientes reddit, et ideo minus laudabiles fluuialibus. Sic sapientia mundi nutritos et conuersatos secum superfluo tempore sapientes terrena et carnalia facit et minus Ecclesiae utiles et reipublicae, Phil. 3: Multi enim ambulant quos saepe dicebam uobis, nunc autem et flens dico: inimicos crucis Christi, quorum deus uenter est, et gloria in confusione ipsorum qui terrena sapiunt. Nostra autem conuersatio in caelis est. Etenim uae philosophis et uae physicis quorum scientia et uita uentre gradiuntur super terram.
4. Quarto aqua fluens lacum subintrans aquas eius efficit recentiores et a corruptione immunes. Sic gratia siue poenitentia subintrans animam, ipsam renouat et a corruptione peccati mortalis praeseruat, Act. 3: Poenitimini et conuertimini, ut deleantur uestra peccata. Augustinus De poenitentia: "Poenitentia est quaedam res optima et perfecta, omnes defectus reuocans ad perfectum".
5. Quinto ceteris aquis est grossior, et aquis fluuialibus ad potandum minus laudabilis experitur; nam talis potus saepe assumptus multum generat in corpore passiones. Sic sapientia huius saeculi facit animam grossam in salutaribus amplius ceteris disciplinis et haustus siue possessio et amor ipsius ualidas et plurimas infert animae aegritudines, III Reg. 17: Aegrotauit filius mulieris matrisfamilias, et erat languor fortissimus, ita ut non remaneret in eo halitus. Materfamilias mystice est superior portio rationis, cuius filius est inferior portio, quae scientia et amore terrenorum aegrotans, tandem cadit in languorem fortissimum totius animae, ita ut non remaneat in ea halitus, id est desiderium uel suspirium aeternorum uel etiam sensus spiritualium uirtutum.
6. Sexto herbas superfluas et multas gignit in quibus ranas et uermiculos multos nutrit. Sic sapientia legislatarum et aduocatorum multos fauores gloriae temporalis gignit in quibus, instar ranarum et uermiculorum, in limo carnaliter se reuoluendo pascit, Ier. 50 : Effusi estis sicut uituli super herbam, et mugistis ut tauri. Gregorius in Moralibus: Merito tam fauor siue uiror gloriae temporalis quam amor carnis herbae comparatur, quia praetereunt uelut herba, Ps. 89: Mane, hoc est prosperitas mundi, sicut herba transeat.
<Cap. 28 De lacubus aquae in diuersis locis>
Sunt uero uariae species lacualium aquarum, ut ponit Isidorus, libro XIII, cap. 3. Contrahit enim aqua lacualis diuersas uirtutes ex fundo et situ ubi recolligitur, sicut dicit et exemplificat idem ibidem.
1. Nam primo in Aethiopia est lacus quo perfusa corpora uelut oleo nigrescunt. Et significat orationis gratiam qua corpora mortificantur, et spiritus decorantur, uiuificantur et inunguuntur, Cant. 1: Nigra sum, sed formosa, filiae Ierusalem, sicut tabernacula Cedar, sicut pelles Salamonis. Nigram, hoc est sensibus mortificatam, et mundo despectam, sed spiritu formosam et uiuidam coram angelicis spiritibus et animabus ad caelestem patriam pertinentibus. Anima sancta se uocat refecta omni uirtutum uarietate et iubilo, ut tangit Bernardus Super Cant. et in sermonibus.
2. Secundo est lacus in Africa qui canoras uoces facit. Et significat consolationem Spiritus Sancti, siue caelestem influentiam haustam deuotione ab anima ipsam totam in diuinas laudes resoluentem, Ps. 45: Fluminis impetus laetificat ciuitatem Dei. Bernardus Super Cant. et in sermonibus: "Delicata est diuina consolatio, nec datur habentibus aliena". Cant. 1: Exultabimus et laetabimur in te, memores uberum tuorum etc.
3. Tertio est lacus in Italia qui bibentibus aquam ipsius taedium uini ingerit siue facit. Et significat perfectionem siue perseuerantiam in bono quae attaediat et fastidio haberi mundi delectamenta et consolationes facit, Gal. ultimo: Mihi absit gloriari nisi in cruce etc. per quem mihi mundus crucifixus est et ego mundo. Gal. 2: Viuo autem ego, iam non ego, uiuit uero in me Christus. Dionysius, De diuinis nominibus: "Estaticus est diuinus amor non sinens sui iuris esse amatores, sed amatorum. Vnde Paulus apostolus sub detentione diuini amoris factus: Viuo, inquit, ego, iam non ego, uiuit uero in me Christus ". Huc usque Dionysius.
4. Quarto lacus est in Reatina prouincia in cuius paludibus iumentorum ungulas indurari dicunt. Et significat luxum siue fluxibilitatem saeculi huius, in quo per districtam abstinentiam et uirtutum perfectionem, designatas per ungulas, secundum Gregorium in Moralibus, fortificantur affectus sanctorum, instar iumentorum, pro Deo laborantium et tribulatione perseuerantium et Euangelii iugum portantium, Ps. 72: Vt iumentum factus sum apud te, et ego semper tecum. Tren. 3: Bonum est uiro, cum portauerit iugum ab adolescentia sua. Iob 39, dicitur de equo forti, id est praedicatore Euangelii: Terram ungula fodit, exultat audacter; in occursum pergit armatis. Etenim seruus Dei terrena calcat districta abstinentia et uirtutum perfectione exultat mente, Deo uiriliter triumphat de hostibus et nequitiis spiritualibus.
5. Quinto est lacus in Iudea, qui uocatur asphaltirus siue asphaltum in quo nihil uiuum habens animam mergi potest. Et significat uenerabilem Scripturam in cuius haustu et potione nullus homo bonae uoluntatis siue habens spiritum gratiae potest perire, et praeseruatur ab aeterna morte, Ioan. 6: Verba, quae ego locutus sum uobis, spiritus et uita sunt. Prou. 3: Sapientia lignum uitae est his qui apprehenderint eam; et qui tenuerit eam, beatus.
6. Sexto est lacus siue stagnum in Isidem in quo nihil natat, sed omnia submerguntur. Significat scientiam saecularem in qua sibi relicta nullus euadit pericula occurentia, immo omnes absorbentur a gehenna, Bar. 3: Filii quoque Agar, qui exquisierunt prudentiam, quae de terra est; fabulatores, quoniam non habuerunt sapientiam, perierunt propter suam insipientiam. Exterminati sunt et ad inferos descenderunt, et alii in locum eorum surrexerunt.
7. Septimo in Traconitide lacus est in die ter amarus et ter dulcis. Et significat tribulationes huius saeculi pro honore Trinitatis tolleratiuas in ueritate et recompensatiuas interna consolatione beatissimae Trinitatis radiante et condescendente benignitate, Ps. 93: Secundum multitudinem dolorum meorum in corde meo, consolationes tuae laetificauerunt animam meam. II Cor. 1: Sicut abundant passiones Christi in nobis, ita et per Christum abundat consolatio nostra.
8. Octauo est lacus asphalti in Syria qui appellatur 'mare mortuum' propter profunditatem et magnitudinem, et quia "nihil gignit uiuum, nihil enim recipit ex genere uiuentium", unde nec pisces habet nec aues. Et significat mundum istum miserum, mortale peccatum, et infernum; quae tria nihil admittunt uitae aeternae meritorium, et nihil possident spiritum uiuificatorium, neque actiuam uitam, neque contemplatiuam, Bar. 3: Quid est Israel quod in terra inimicorum es? Inueterasti in terra aliena, coinquinatus es cum mortuis, deputatus es cum his qui sunt in inferno, dereliquisti fontem sapientiae. Nam si in uia Dei ambulasses, habitasses utique in pace super terram.
9. Nono est lacus Tyberiadis in Iudea, qui etiam dicitur in Exodo 'lacus Cerneth', et in Luca 'lacus Genesareth' et in Ioanne 'mare Tiberiadis', qui est omnibus lacis in Iudaea maior, longior, efficacior et salubrior, et quia frequentibus auris spirantibus agitatur, purior est haustus eius et dulcior ad potandum. Significat poenitentiae statum amplitudine caritatis et longitudine actuum sanctitate salutari ueritate refectum et insignitum frequentique consolatione afflatuum gratiae uisitatum atque refectum, Eccli. 17: Poenitentibus autem dedit uiam iustitiae, et confirmauit déficientes sustinere, et destinauit illis sortem ueritatis. Eccli. 43: Pie agentibus dedit Deus sapientiam, id est aeternorum saporem.
<Cap. 29: De aqua fluuiali>
Fluuius siue fluuialis aqua has habet condiciones siue proprietates secundum philosophos et doctores.
1. Nam secundum Aristotelem et Isidorum primo est perennis fluxus siue quoad fluxum habet perennitatem, quia continue fluit et fluere non desistit. Significat Christum hominem et matrem suam Virginem, quorum gratia et influentia, pietas et misericordia humano generi fluere non cessat I Ioan. 1: Habemus apud Patrem aduocatum Iesum Christum iustum, et ipse est propitiatio pro peccatis nostris; non pro nostris autem tantum, sed etiam totius mundi. Eccli. 24: In me gratia omnis uitae et ueritatis, in me omnis spes uitae et uirtutis, dicit beata Virgo Maria. Bernardus in sermonibus: "Filius ostendit pro nobis Patri latus et uulnera, mater Filio pectus et ubera".
2. Secundo quoad situm habet profunditatem. Sic Christus homo et mater ipsius benedicta quoad praemium habent in empyreo ceteris caeli ciuibus sublimiorem dignitatem et fontaliorem claritatem, Phil. 2: Propter quod et Deus exaltauit illum et dedit illi nomen quod est super omne nomen. III Reg. 2: Positus est thronus matri ad dexteram regis. Vnde cantat Ecclesia et Hieronymus ponit in sermone De assumptione: "Exaltata est sancta Dei genitrix super choros angelorum ad caelestia regna".
3. Tertio quoad modum habet circularitatem; per longissima enim terrarum spatia se reuoluendo currit. Significat amplissimam et largam caritatem Christi et matris ad genus humanum, II Cor. 5: Commendat autem suam caritatem Deus in nobis, quoniam Christus pro omnibus mortuus est. Bernardus in sermonibus: "Beata Virgo omnium uirginum extitit humilitatis, caritatis, castitatis et ueritatis magistra".
4. Quarto quoad aspectum habet specularem perspicuitatem. Sic Christus homo et beata Virgo mater quoad conuictum habuerunt exemplarem et spectabilem conuersationem et sanctitatem. Relucebat enim in faciebus eorum et moribus diuina sapientia, diuina gratia, diuina clementia, diuina bonitas, diuina elegantia, Esth. 15: Valde mirabilis es Domine, et facies tua plena est gratiarum. Esth. 2: Erat Esther, id est beata Maria, formosa ualde et incredibili pulchritudine, omnium que oculis gratiosa et amabilis uidebatur.
5. Quinto quoad subiectum habet munditiam et puritatem, nam omnia immunda asportat et abicit. Sic Christus homo et beata Virgo fuerunt mundissimi superexcellentissima puritate et omnes immunditias abdicandas uerbo et facto docuerunt; unde competit unicuique eorum illud Hab. 1: Mundi sunt oculi tui ne uideas malum, et respicere ad iniquitatem non poteris. Fulgentius in tertia lectione Omnium Sanctorum: "Beata Dei genitrix et semper Virgo Maria, uirgo ante partum, uirgo post partum, uirginitatem omnium uirtutum esse reginam suis affirmabat exemplis".
6. Sexto quoad cursum decliuem et praecipitem uelocitatem. Sic Christus homo et beata Mater summe in omnibus fuerunt obedientes Deo Patri, Phil. 2: Factus est obediens usque ad mortem etc. Luc. 1: Dixit autem Maria 'Ecce ancilla Domini'.
7. Septimo quoad impetum maximam uirtuositatem, nam omnia obstacula et cunctos obices diruit et eius rapacitati nihil finaliter resistit. Sic Christus homo et beata Mater omnia impedimenta Satanae et mundi sua uirtute cum omnibus uitiis diruerunt et de omnibus tentationibus et tribulationibus triumphauerunt; unde competit diabolo et conatibus suis, similiter et mundo, illud Eccli. 4: Noli resistere contra faciem potentis, id est Christi hominis Verbi incarnati, nec coneris contra ictum fluuii, id est Mariae matris plene redundantis omni genere gratiae et uirtutis.
8. Octauo quoad motum est locorum et stagnorum et aquarum lacualium, per quae siue per quas transit, mundificatiuus et renouatiuus et a corruptione praeseruatiuus. Sic Christus homo et beata Mater eius fuerunt locorum et terrarum in quibus conuersati fuerunt et animarum piarum et deuotarum mundificatores a uitiis, renouatores in uirtutibus, praeseruatores ab haereticis prauitatibus. Vnde dicit apostolus, Eph. 4: Renouamini spiritu mentis uestrae, et induite nouum hominem, qui secundum Deum creatus est in iustitia etc. Hieronymus in sermone De assumptione: "Haec est uirgo quae sola interimit uniuersam haereticam prauitatem".
9. Nono est piscium diuersi generis nutritiuus, et foetoris et mali saporis in piscibus lacualibus et palustribus abstersiuus et qualitatis eorum immutatiuus. Significat spirituale fomentum et curam siue studium circa actiuos iustos, quam uel quod habent Christus homo et benedicta Mater ut semper nutriantur ad uitam et omnem foetorem peccati uel saporem delectamenti mundialis a se excludant et naturam semper gratiae submittant, Matth. 6: Scit enim Pater uester quid uobis necesse sit. I Pet. 5: Omnem sollicitudinem uestram proicientes in eum, quoniam ipsi cura est de uobis. Summa quidem cura diuina prouidentia adest inquirentibus; tales enim numquam deficiunt omni bono, ut habetur in Ps. 54.
10. Decimo nulli beneficium suum denegat, sed omnibus, quantum est de se, se communicat. Significat liberalitatem gratiae Christi et misericordiae largitatem beatae Virginis, Eccli. 24: Ego quasi fluuius dioryx, et quasi aquaeductus exiui de paradiso. Dixi: rigabo hortum plantationum, et inebriabo pratus mei fructum. Matth. 11: Venite ad me omnes qui laboratis et onerati estis, et ego reficiam uos. Is. 55: Qui non habetis argentum, uenite, emite et comedite. Bemardus De contemptu mundi: "Tanta est liberalitas benignitatis et gratiae Dei, ut nulla hora sit uel momentum in qua humana creatura non percipiat bonitatem ipsius et sentiat".
11. Vndecimo sua circumferentia ciuitates et alia habitacula munit atque fortificat et mercimoniis locupletat. Significat gratiam Christi et Matris protegentem a uitiis omnibus et peccatis, et locupletantem uirtutibus et consolationibus caeli, Cant. ultimo: Ego murus et ubera mea turris. Etenim nisi gratia nos diuina protegeret, nostra salus longe abesset; et inter tot hostium insidias iugibus discriminibus pateret, ut innuit Hieronymus Super Matthaeum.
12. Duodecimo illorum fluuiorum aqua est melior qui tendunt ad ortum solis et ab altioribus montibus ortum sumunt; qui uero tendunt uersus occidentem minus sunt aquae laudabiles. Scientiam sanctorum significat habentem originem de altissimis Dei et intendentem semper ad Christum orientem mundo iustitiae solem. E conuerso, scientia philosophorum et sapientum saeculi tendit ad occasum peccati et inferni, Sap. 10: Iustum Iacob deduxit Dominus per uias rectas et ostendit illi regnum Dei, et dedit illi scientiam sanctorum. Scientia autem sanctorum est scire secundum beneplacitum Dei ad imitationem Christi, irreprehensibiliter conuersari in medio nationis prauae et peruersae, ut dicit interlinearis ibidem. Prou. 9: Scientia sanctorum, prudentia. Apoc. 22: Ostendit mihi angelus fluuium aquae uiuae, splendidum tamquam crystallum, procedentem de sede Dei et agni, in medium plateae eius. E conuerso, Bar. 3: Filii Agar qui exquisierunt prudentiam, quae de terra est, perierunt propter suam insipientiam. I Cor. 1: Sapientia huius mundi stultitia est apud Deum.
13. Decimo tertio quanto a ciuitatibus est remotior, tanto purior et nutriendis piscibus aptior. Sic scientia boni uiri, similiter gratia et uita, quanto ab occupationibus saecularibus est semotior, tanto puritate plenior et aedificandis proximis efficacior, Eccli. 38: Sapientiam scribe in tempore uacuitatis; qui enim minoratur actu, percipiet sapientiam. II Tim. 2: Nemo militans Deo implicat se negotiis saecularibus, ut ei placeat cui se probauit. Hieronymus in apologetico Ad Pammachium: "O beata eremi loca quae aedificant paradisum caelestem".
<Cap. 30: De aqua Iordanis>
Aqua Iordanis fluminis has habet condiciones notabiles secundum theologos.
1. Primo enim ex duobus fontibus nascitur sub Libano monte. Sic fides baptismalis ex credulitate diuinitatis et humanitatis in anima dedicata caelibatui ortum habet et originem, Is. 12: Haurietis aquas in gaudio de fontibus Saluatoris; Is. 35: Gloria Libani data est ei, supple: baptizato, id est candidatus innocentiae et munditiae principalis.
2. Secundo Arabiam et Iudaeam diuidit. Sic populum fidelem ab infideli baptismus discernit siue distinguit, Marc. ultimo: Qui crediderit et baptizatus fuerit, saluus erit; qui uero non crediderit, condemnabitur. Hugo De Sacramentis: Sacramentum distinguit filios Israel ab Aegyptiis.
3. Tertio coram filiis Israel se aperuit et ad terram promissionis transitum praebuit, Ios. 3. Sic baptismus aperit ianuam paradisi et ducatum praebet ad caelum, Ioan. 3: Nisi quis renatus fuerit ex aqua et Spiritu Sancto, non potest introire in regnum Dei. I Pet. 3: Similis formae nunc saluos facit baptisma. Damascenus: "Baptismus est ianua uitae, signaculum gratiae".
4. Quarto lepram Naaman Syri abluit et mundauit, IV Reg. 5. Sic baptismalis gratia animam ab omne lepra peccati lauat, Eph. 5: Mundans eam lauacro in uerbo uitae ut exhiberet sibi gloriosam Ecclesiam, non habentem maculam neque rugam. Ambrosius De Sacramentis: Venisti ad fontem, baptizatus es, mundatus, in primam innocentiam restitutus es.
5. Quinto per sui diuisionem sanctitati Eliae et Elisei testimonium praebuit, dum utriusque imperio obediuit. Sic baptismalis gratia declarat hominem Dei amicum factum et obedientem mandatis Veteris et Nouae Legis, iuxta formam Dauid in Ps. 118: Paratus sum et non sum turbatus, ut custodiam mandata tua. Bernardus De contemptu mundi: "Verus obediens dat suum uelle et suum nolle, ut possit dicere cum propheta: Paratum cor meum Deus" etc.
6. Sexto in ea contra aliarum aquarum naturam, ad uerbum Elisei de profundo ferrum superenatauit et fundum ipsum tenere non ualeat, ut habetur IV Reg. 6. Sic gratia baptismalis homines duros et rebelles quondam de profundo iniquitatis eripit et huius mundi concupiscentiis dominari facit et uitiis omnibus superferri et Christum in humilitate sectari et pietate, Tit. 2: Saluos nos fecit per lauacrum regenerationis et renouationis Spiritus Sancti; ut iustificati gratia ipsius heredes simus secundum spem uitae aeternae. Etenim, ut tangit Augustinus in libro Confessionum, per humilitatem sacramenti altaris cedros superborum sub iugo Euangelii submisit Dominus et calcare fecit caduca omnia et ad caelestia et perpetua anhelare. Similiter pietas baptismi Constantinum de imis ad aeterna et summa subuexit.
7. Septimo ex contactu mundissimae carnis Domini sanctificari meruit, quo mediante Deus uim regeneratiuam contulit aquis et humanae salutis sacramentum in aqua debere fieri ordinauit, ut patet Luc. 3: Baptizatus autem Iesus, plenus Spiritu Sancto, regressus est a Iordane. Significat caelestem influentiam, animam in baptismo castificantem, regenerantem et renouantem supermentaliter mundificantem et configurantem Deo totaliter, Ez. 36: Effundam super uos aquam mundam et mundabimini ab omnibus inquinamentis uestris. Et dabo uobis cor nouum et spiritum nouum ponam in medio uestri. Etenim renouatur anima per baptismum sicut aquila per incendium.
8. Octauo in Iordane uenerabilis Baptista caelos apertos uidere et uocem Patris audire et mysterium Trinitatis percipere, baptizando Deum meruit. Significatur per hoc quod baptizatis et praesentibus ibi cum deuotione et baptizantibus cum ueneratione diuina panduntur mysteria et reserantur intellectualia, Ioan. 1: Videbitis caelum apertum et angelos Dei ascendentes et descendentes supra Filium hominis. Dicuntur autem caeli aperiri electis, non reseratione elementorum, sed magis dilatatione et irradiatione interiorum, quo modo aperti fuerunt Ezechieli et Christo et Stephano et Petro et aliquibus aliis.
<Cap. 31: De aqua piscinae>
Aqua piscinae has habet condiciones et proprietates, ut dicit Isidorus libro XII.
1. Primo enim piscina est aqua collecta ad nutriendum pisces, quamuis per antiphrasim aquarum collectio non habens pisces, piscina saepius nominetur. Significat religionem ex caelesti influentia congregatam et diuinitus institutam ad nutriendum homines et mulieres de saeculo fugitantes et pro Christi imitatione undis siue procellis tentationum et tribulationum superferri uolentes, et ad haec tota uirtute conantes et solis supernis gratiis se pascentes et configurantes, quamuis inueniantur aliquando aliquae religiones quae sine talibus piscibus nutriendis aut nutritis degunt, Ioan. 5: Est autem Ierosolymis Probatica piscina, quinque porticus habens. Piscina haec est religio siue status poenitentiae in sancta Ecclesia, quae quidem quinque porticus habet, quia quinque sunt considerationes quae hominem faciunt in religione siue poenitentia permanere. Prima est consideratio seueritatis diuini iudicii; secunda est consideratio iteratus peccati quo se obligauit ad poenam; tertia est consideratio oportunitatis loci, quia alibi quam hic non est locus poenitentiae; quarta est consideratio incertitudinis status proprii, quia nescit homo utrum odio an amore sit dignus; quinta est consideratio incertitudinis diei extremi, nescit enim homo finem suum, sicut habetur Eccle. 8.
2. Secundo habet fundi soliditatem. Sic religio habet fundamentum solidum Christi siue Euangelii paupertatem, Matth. 5: Beati pauperes spiritu etc. I Cor. 3: Fundamentum aliud nemo potest ponere praeter id quod positum est, quod est Christus Iesus. Augustinus De sermone Domini in monte: "Pauperes spiritu sunt contemptores temporalium ob caelestem deuotionem. Istos dicit Dominus amatores ueri et inconcussi boni"; huc usque Augustinus.
3. Tertio piscina habet aquae influentis puritatem; ubi enim fundus lutosus et paludosus, pisces saporosi nullatenus inueniuntur. Sic religio uel poenitentiae status habet caelestis influentiae munditiam et puritatem; et si secus agatur, nec conscientiae nec uitae uel famae suauitatem, nec ad Christum configurationem, Zach. 12: Effundam super domum Dauid et super habitationes Ierusalem spiritum gratiae et precum; et aspicient ad me quem confixerunt. Etenim gratiae caelestis officium est animas Deo reddere puras et Crucifixo configuratas; non enim in homme potest esse otiosa.
4. Quarto habet influentiae continuitatem. Sic religio uel poenitentiae status requirit perseuerans in gratia Dei et uoluntate propositum, Rom. 8: Quis nos separabit a caritate Christi. Certus sum enim quod neque instantia, neque futura, neque mors, neque uita, neque creatura alia poterunt nos separare a caritate Dei, quae est in Christo Iesu. Vt enim innuit ibi Glossa ordinaria: amicus Dei fixus in ueritate usque ad mortem perstat, et gratia eius semper eum confortat.
5. Quinto ne aquae de piscina effluant, aggeribus et uallis eius termini muniuntur. Sic religio uel poenitentiae status ne a gratia et influentia exorbitare quaeat correctione et disciplina sepitur; secundum enim illud Eccli. 36: Vbi non est sepes, diripietur possessio. Ideo uolentibus religionis uel poenitentiae statum seruare, necesse est illis sibi ipsis sepem circumdare disciplinae propter pacatissimum fructum quem affert postmodum in futuro, iuxta formam apostoli, Heb. 12.
6. Sexto de piscina riuuli ad hortorum irrigationem deducuntur, herbae etiam et arbores iuxta eam sitae magis uirentes et fructiferae inueniuntur. Sic de religiosis et maxime repletis gratia Dei et peritis in sapientia caeli prodeunt fluenta doctrinae Euangelii ad animas proximorum, familiares etiam eis percipiunt incrementa spiritualia per eorum sacra exempla et salubria hortamenta, Ioel 2: Fili Sion exultate et laetamini in Domino Deo uestro, quia dedit uobis doctorem iustitiae coetum, scilicet regularium sapientum, et descendere faciet ad uos, supple per ministerium ipsorum, imbrem matutinum et serotinum terrae, id est fluenta gratiosarum praedicationum et exempla sanctarum aedificationum, secundum Glossas uarias et plurimas super Iob et super Isaias et Psalmos. Apostoli Dei sunt nubes uolantes, quia discurrendo per mundum ipsum totum imbribus irrigare non destiterunt caelestibus, sicut tangitur etiam hoc ipsum in quadam lectione in festo Omnium Sanctorum.
<Cap. 32: De aqua riuorum>
Aqua riualis siue riuus aquae has proprietates habere dignoscitur secundum doctores.
1. Primo enim a fontali origine suam naturam ducit. Sic praedicatio doctorum et religiosorum a Christo fonte aetemae sapientiae originaliter prodit, II Cor. 4: Ipse Deus illuxit in cordibus nostris ad illuminationem scientiae claritatis Dei in faciem Iesu Christi. Augustinus in libro De magistro: "Solus Dominus est doctor". Idem dicit Dionysius De angelica hierarchia.
2. Secundo ab ipso horti irrigantur. Sic a doctoribus et religiosis animae per sacra documenta et pia exempta fecundantur, I Cor. 3: Ego plantaui, Apollo rigauit, Deus autem incrementum dedit. Sancti enim praedicatores sunt spirituales irrigatores hortorum sponsi caelestis, id est ecclesiarum et animarum omnium, ut tangit Glossa ordinaria, Iob 26.
3. Tertio naturam suae originis sapit. Sic doctores et religiosi pietatem caelestem et Dei uota sapiunt et sentiunt, faciunt et ostendunt, a quibus spiritualiter ortum ducunt, Rom 8: Qui secundum spiritum sunt, quae sunt spiritus sapiunt. Gregorius in Moralibus et Bemardus Super Cant.: "Gustato spiritu, desipit omnis caro". Augustinus in sermone De conuersione Pauli dicit idem.
4. Quarto est immunditiarum purgatiuus. Sic doctores et religiosi sunt exterminatores impuritatum et carnalium foeditatum; I Cor. 5, dicebat Paulus: Expurgate uetus fermentum, ut sitis noua conspersio. Vetus autem fermentum, quod expurgandum mandabat Apostolus, est abusus lasciuiarum carnalium siue imitatio primorum parentum, sicut tangit ibidem Glossa.
5. Quinto est terme fecundatiuus. Sic doctores et religiosi fecundant Ecclesiam spiritualiter suis documentis et sacris exemplis, Eccli. 24 dicit coetus doctorum et regularium: Ego quasi fluuius dioryx, et sicut aquaeductus exiui de paradiso. Dixi: Rigabo hortum plantationum et inebriabo pratus mei fructum. Gregorius in Moralibus: Militans ecclesia quodam flumine Spiritus Sancti irrigatur, dum per sanctos praedicatores quotidie nuis documentorum fecundatur.
6. Sexto auibus et animalibus est potus subministratiuus. Sic doctores tam contemplatiuis quam actiuis siue tam caelestia petentibus quam circa ista infirma degentibus de caelestibus eruditionibus refocillationes spirituales impendunt, I Cor. 3: Lac potum uobis dedi, non escam. Hebr. 5: Perfectorum autem solidus cibus. Etenim lac administrat praedicator, cum animalibus hominibus exemplo Apostoli praedicat de Christi humanitate, solidum cibum uero cum perfectis et contemplatiuis administrat de eius diuinitate siue de ipsa Trinitate.
7. Septimo est uiroris et pulchritudinis in herbis et floribus conseruatiuus. Sic doctores et religiosi sunt fidei et morum in animabus humilibus et ad aeterna anhelantibus obseruatores et protectores, II Cor. 11, dicebat Paulus in persona talium: Instantia mea quotidiana sollicitudo omnium ecclesiarum. Chrysostomus De laudibus Pauli: "Super omnia autem torquebat Paulum domesticorum ruina et dolus".
<Cap. 33: De aqua marina>
Aqua maris siue ipsum mare has proprietates inuenitur habere.
1. Nam secundum Aristotelem, Isidorum et alios primo mare est aquarum collectio tam dulcium quam salsarum, ut dicit Isidorus. Significat Sacram Scripturam uel etiam statum poenitentiae congerentes seu transumentes in se tam consolationum caelestium quam cruciatuum infernalium multitudinem, Eccle. 1: Omnia flumina intrant in mare. Omnes enim sensus et intellectus et modos catholicos in se recipit sacra Scriptura quantumcumque facundos, ut tangit Augustinus in libro Confessionum et Contra Faustum.
2. Secundo mare sic proprie dicitur pro eo quod aquae eius sunt amarae. Sic status poenitentiae est amarus, quia tribulationibus corporalibus expositus -- in praesenti tantummodo -- Hebr. 12: Omnis disciplina in praesenti non est gaudii, sed moeroris; postea autem fructum pacatissimum exercitatis per eam affertur in futurum. Prou. 3: Flagellat Dominus omnem filium quem recipit.
3. Tertio quamuis omnium fontium et fluminum in se recipiat aquas et fluxus, ex tanto tamen aquarum concursu, non suscipit incrementum. Sic est de cupiditate huius saeculi qui numquam in aliquo satiatur, Eccle. 1: Non satiatur oculus uisu, nec auris impletur auditu. Augustinus De Trinitate: "Tantae dignitatis est humana natura, ut praeter summum bonum ei nil sufficere possit".
4. Quarto est omnium fluuiorum, fontium et imbrium et aquarum caput, principium et origo et quies. Sic poenitentia est omnium gratiarum et influentiarum caelestium post peccatum, origo in anima et quies a saeculi aestibus, Act. 2: Poenitentiam agite in nomine Domini nostri Iesu Christi, et accipietis donum Spiritus Sancti. Matth. 11: Venite ad me omnes qui laboratis et onerati estis, et ego reficiam uos. Augustinus De sancta uirginitate: "Non enim inuenitur aliter requies animae nisi in quiete tumore digesto".
5. Quinto aqua maris salsa est grauior dulcique subtilior, cuius signum est quia ouum natat in aqua salsa et non in dulci, et nauis cadens profundius submergitur in aqua dulci quam in salsa, et ideo in Mari Mortuo non mergitur animal nec generatur quia uincit in eo siccitas. Significant ista condiciones diuersas saecularium et religiosorum. Saecularis enim uita grauior est peccatis et uitiis, et ideo leues homines natant concupiscentiis in ea, qui tamen non sic possunt in religione. Nauis tamen animae cadens in religione, quae est suauitatibus caeli plena, profundius peccat et maiorem casum facit, Luc. 10: Videbam Satanam sicut fulgur de caelo cadentem. Etenim lapsus saecularium hominum sunt humani; lapsus uero regularium sunt luciferani, ut tangit Augustinus Contra Vincentium donatistam.
6. Sexto mare discrepantes sibi populos copulat; refugium est in necessitatibus, itineris compendium, laborantium lucrum. Significat Virginem Mariam, quae est causa pacis mentium et hominum, subsidium necessitatum, breuiatrix laborum nostrorum et tribulationum, procuratrix remunerationis deuotorum suorum et bene agentium omnium, Eccli. 24: Transite ad me omnes qui concupiscitis me et a generationibus meis adimplemini. Bemardus super Missus est: "In periculis, in dubiis, in necessitatibus, inuoca Mariam", ipsam inuenies gratiae inuentricem.
7. Septimo sicut ferrum sequitur adamantem, ita mare sequitur cursum lunae per incrementa et decrementa. Significat saeculum istud quod quidem in sui amatoribus sequitur fragilitatem suam et mortalitatem, nunc eleuando se in prosperis, nunc deiciendo se in aduersis, quo contradicit beatus Iob 31: Si uidi solem cum fulgeret, id est prosperitatem saeculi mihi arridentem approbaui uel amaui, et osculatus sum manum meam ore meo, ascribendo opera mea meae potentiae aut bonitati, quae est iniquitas maxima et negatio contra Deum altissimum, non recognoscere bonitatem eius in operibus suis et beneficiis suis. Bernardus De contemptu mundi: "Ingratitudo fontem pietatis Dei exsiccat".
8. Octauo inspissatur mare post ascensum stella, quae uocatur Canicula, et mutat colorem et efficitur nunc uiride, nunc caeruleum, nunc turbidum, nunc clarum. Significat tempus ualidae persecutionis et multiformis tribulationis et infestationis Antichristi, in qua et ex qua propter ipsius tyrannidem, mouebuntur et mutabuntur, si fieri posset, etiam electi, Matth. 24: Erit enim tunc tribulatio magna, qualis non fuit ab initio neque flet; ita ut in errorem inducantur (si fieri potest) etiam electi. Statim autem post tribulationem dierum illorum, sol obscurabitur et luna non dabit lumen suum, et stellae cadent de caelo. Etenim in nouissimis diebus, inualescente Antichristo, beati erunt qui euadent.
9. Nono mare fundum et litus habet solidum et arenosum. Significat Ecclesiam quae fundamentum fidei et opera morum habet stabilia, quamuis hinc inde innumera habeat tentamenta et multa defectibilia, Luc. 22: Simon, ecce Satanas expetiuit uos ut cribaret sicut triticum. Ego autem rogaui pro te, ut non deficiat fides tua. Etenim tanta est soliditas nauis Petri, ut etsi diuersis procellis tentationum agitetur aliquando, numquam tamen submergi ualeat, sed semper inconcussa permaneat.
10. Decimo mare inter partes suas arenosas diuersos lapides et gemmas mirae uirtutis procreat, quas arenarum attractu politas per undarum suarum motum ad litus iactat. Significat animam poenitentem et Deo deuotam generantem in se meditationes et conceptiones pretiosas de aeternis, quas sermonibus et moribus et actibus aliorum aedificationi exponit et deducit, II Cor. 2: Deo autem gratias qui semper triumphat nos in Christo Iesu, et odorem notitiae suae manifestat per nos in omni loco, quia Christi bonus odor sumus Deo; quae enim sancti uiri intus concipiunt de aeternis, in uita ostendunt aliis.
11. Vndecimo mare est sui ipsius purgatiuum. Omnia enim cadauera et immunda a se potenter reicit. Sic uera poenitentia et perfecta religio omnia mortis spiritualis et foeditatis carnalis opera, tam affectu quam consensu et affectu detestatur et abicit, Eph. 5: Fornicatio autem et omnis immunditia aut auaritia, nec nominetur in uobis sicut decet sanctos; aut turpitudo, aut stultiloquium, aut scurillitas, quae ad rem non pertinet, sed magis gratiarum actio. Ambrosius De sacramentis: "Véra poenitentia est praeterita mala plangere et plangenda iterum non committere".
12. Duodecimo mare est animantium et monstrorum multiplicis formae productiuum; longe enim plura producit monstra et mira quam terra, ut dicit Hieronymus super Eccli. 43 super illo uerbo Illic uaria genera bestiarum etc. Significat mundum et mundanos plura producentes monstruosa opera, uitia et negotia, litigia et malefacta quam soliditas fidei exigat uel ipsa etiam natura humana requirat de sui condicione, Eccle. 3: Deus fecit hominem rectum, et ipse se infinitis miscuit quaestionibus. Totus enim mundus plenus est quaestionibus et quotidie repletur nouis adinuentionibus et maledictionibus.
<Cap. 34: De terra>
Terra has condiciones siue proprietates secundum philosophos et sanctos inuenitur habere.
1. Nam secundum Aristotelem, Isidorum, Ambrosium et Gregorium et alios primo est in media mundi regione posita ab omnibus partibus caeli in modum centri aequali interuallo separata. Significat Ecclesiam uel etiam beatam Virginem medium omnium uirtutum adeptam et consecutam hic radicaliter et medium gloriae habituram uel habitam perpetualiter, Eccle. 1: Generatio praeterit, et generatio aduenit; terra uero in aeternum stat. Profecto mali homines fluunt et refluunt, boni semper in Deo fixi persistunt.
2. Secundo est corpus infimum. Sic Ecclesia uel beata Maria humilitate profunda, Luc. 1: Respexit humilitatem ancillae suae. Bernardus super Missus est: Non dicit uirginitatem, sed humilitatem, quia mediante ipsa primo et principaliter meruit concipere Dei Filium de semine suo singulariter natum.
3. Tertio est caeli centrum a sapientibus nominata. Sic Ecclesia uel beata Maria Spiritus Sancti reclinatorium et Filii Dei habitaculum, Eccli. 24: Qui creauit me, requieuit in tabernaculo meo. Fulgentius in tertia lectione Omnium Sanctorum: "Beata Dei genitrix semper Virgo Maria, templum Domini, sacrarium Spiritus Sancti" etc. Fuit enim omnium caelestium uirtutum et donorum receptaculum firmum.
4. Quarto est omnium corporum corpulentissimum. Sic Ecclesia uel beata Virgo omnium aliarum creaturarum particularium excedit gratiam et bonitatem completam et completiuam, Eccli. 24: In plenitudine sanctorum detentio mea. Extitit enim beata Virgo omnibus bonis plena et superplena.
5. Quinto est de sua qualitate obscura. Sic Ecclesia uel etiam beata Virgo de humanae naturae condicione ignorantiae subiecta, sed gratiae praeuentione et superuentione clarificata, Eccli. 24: In me gratia omnis uiae et ueritatis, in me omnis spes uitae et uirtutis. Il Macch. 2: Tempus affuit quo sol refulsit, qui prius erat in nubilo. Beata enim Virgo, etsi naturae condicione ignorantiae originalis tenebra aliquando extitit circumuenta, cito tamen ab ea fuit purgata.
6. Sexto est figuratione sphaerica. Sic Ecclesia et beata Virgo latitudine caritatis amplissima, Eccli. 24: Gyrum caeli circuiui sola. Beata enim Virgo sua lata caritate totum mundum posuit et ponit coram Filii maiestate et pietate.
7. Septimo nonnisi aquae glutino est commansiua. Sic Ecclesia et beata Maria et omnis anima nonnisi gratia caelesti perfusa potest uel posset perseuerare uel se in bono tenere, Ioan. 15: Sine me nihil potestis facere. Augustinus in Enchiridion et De ecclesiasticis dogmatibus: Frustra et in uanum laborat, qui sine gratia Dei se putat conficere uel pertingere ad salutem aeternam.
8. Octauo est omnium corporalium uiuentium habitaculum. Sic Ecclesia et beata Maria sua pietate omnium personarum miserabilium statum in se transumit atque transformat, Gal. 4: Filioli mei quos parturio, donec formetur Christus in uobis. Ambrosius Super Lucam in homilia de filio uiduae resuscitato: "Mater Ecclesia omnes spiritualiter mortuos ad Deum reuocat suarum contemplatione lacrimarum".
9. Nono luminarium caelestium influentiae est potissime susceptiua et ideo fecundissima est tamquam mater omnium plantarum et germinum. Sic Ecclesia et beata Maria potissime fuit et est caelestium gratiarum et benedictionum receptaculum amplum, et ideo mater et subuentrix et administratrix omnium spiritualium pullulationum et sanctarum affectionum, Eccli. 24: Ego mater pulchrae dilectionis et agnitionis et sanctae spei. Transite ad me omnes qui concupiscitis me, et a generationibus meis adimplemini. Etenim beata Virgo est causa omnium generationum spiritualium in Ecclesia, et Ecclesia est mater omnium regenerationum sacramentalium in anima.
10. Decimo est propriis equilibrata ponderibus; quaelibet enim suarum partium suo pondere nititur ad mundi medium. Sic Ecclesia et beata Maria suae maturitatis exemplo, omnes animas trahit ad sobrietatis et iustitiae et grauitatis medium, Sap. 8: Doctrix est enim disciplinae Dei, et electrix operum illius. Sobrietatem et sapientiam docet, et iustitiam et uirtutem quibus nihil est utilius in uita hominibus. Beata enim Virgo totius sanctitatis magistra uacabat semper in schola uirtutum, ut dicit Hieronymus in sermone De Assumptione.
11. Vndecimo dicitur mater alma eo quod omnia animalia alat; est enim elementorum omnium nutrix terra. Sic Ecclesia et beata Maria omnibus animabus spiritualem uitam administrat, Eccli. 24: In me gratia omnis uitae et ueritatis, in me omnis spes uitae et uirtutis. Etenim beata Virgo de fonte pietatis animabus omnibus haustum quaerit, ut tangit Bernardus super Missus est.
12. Duodecimo in uere et aestate herbis et floribus adornatur, quibus in autumno et in hieme spoliatur. Sic anima christiana per gratiam uirtutibus et pullulationibus uestitur quibus per mortalem culpam iuste tamen damnabiliter spoliatur atque priuatur, I Macch. 1: Secundum gloriam eius multiplicata est ignominia eius et sublimitas eius conuersa est in luctum. Honores eius reducti sunt in nihilum. Etenim qui non nouit uti gratuitis beneficiis Dei, dignum est ut spoliatus eis, fiat subiectus laqueis diaboli.
13. Decimo tertio quamuis sit summe fixa et stabilis secundum situm, est tamen summe passibilis per effectum. Sic mens boni uiri, quamuis aequanimiter sit stabilita in caelo, compatitur tamen ualde afflicto proximo, Iob 29: Flebam quondam super eo qui afflictus erat, et compatiebatur anima mea pauperi. Scribitur de beato Dominico: inerat ei firma ualde mentis aequalitas nisi cum ad compassiones et miserias turbaretur; Gaudere cum gaudentibus, flere cum fentibus sibi proprium uindicabat.
14. Decimo quarto quamuis sit secundum substantiam frigida, quosdam tamen continet in se uapores igneos quos emittit, ut patet Etna et Vulcano. Sic bonus homo quamuis frequenter uideatur tepescere, tamen in occulto animae semper calet, et suum feruorem suo tempore moribus et actibus et uerbis flamineis exhibet, Eccli. 48: Surrexit Elias quasi ignis, et uerbum ipsius quasi facula ardebat. Verbo enim ardebat, quia omnes suo exemplo et documento in Deum monebat.
15. Decimo quinto quamuis superficialiter sit nigra et indecora, intrinsecus tamen continet multa pretiosa. Ex quadam enim caelestis influentiae impressione gemmae, aurum et argentum in ea generantur. Sic boni homines humiles et pauperes extra apparent, sed intus pretiosi sunt ante Deum et pleni spirituali decore, Cant. 1: Nigra sum sed formosa, filiae Ierusalem. Nigra, hoc est, despecta et despicabilis in habitu, sed formosa uirtutibus in affectu.
16. Decimo sexto undique mari cingitur et maris brachiis circumdatur et percutitur, a cuius humiditate per occultos meatus penetratur, ne prae siccitatis naturalis dominio in puluerem redigatur. Sic uir perfectus undique tentationibus et tribulationibus uallatur, et tamen ab eis in humilitate et uirtute custoditur et perfectior redditur et aeternae stabilitatis glorae praeparatur, ne ad gehennam pertrahatur, Iac. 1: Beatus uir qui suffert tentationem, quoniam cum probatus fuerit, accipiet coronam uitae. Augustinus in glossa in principio Iacobi: "Spe illius boni ad quod tenditis, omnia propter Deum mala superate" etc.
17. Decimo septimo quod minus uidetur habere in nobilitate in sua substantia, recuperat in effectu et uirtute sua, quia meliores siue nobiliores producit species aliquas secundum quid, quam ipsum caelum quod pro ornatu habet insensibiles stellas. Sic bonus homo, quamuis de naturae fragilitate minus bonitatis possideat, gratiae tamen et uirtutis conatu et studio et exercitio multiformitatem meritorum accumulat et naturae defectum recompensat, melius quam Lucifer cum suis daemonibus caelestem habens ortum, II Cor. 10: In carne enim ambulantes, non secundum carnem militamus. Etenim uiolentiam infert Dei regno qui uirtutum probitate triumphat de naturae corruptae prauitate.
18. Duodeuigesimo: bona terra, si rore fuerit perfusa aut compluta, mollificatur, impinguatur et melioratur, si uero arenosa fuerit aut nimis lapidosa, peior efficitur quia amplius induratur. Sic est de scolaribus et discipulis theologicis. Nam si dispositione bona caelesti deuotione fuerint irrorati, fiunt totaliter aeternae sapientiae et caelesti disciplinae apti, et ea replentur et perficiuntur et saginantur. Si uero fuerint aridi et indeuoti et duri, non perficient in ea, sed per occasionem deficient, iuxta illud II Tim. 3: Mali autem homines proficient in peius, errantes et in errorem mittentes. Iac. 1: Si quis uestrum indiget sapientia, postulet a Deo.
19. Vltimo quanto magis foditur et euertitur, tanto aptior fructificationi redditur. Sic quanto magis intellectus exercitatur in sapientia caeli, tanto fructuosior efficitur et fecundior, Sap. 6: Quasi is qui arat, accede ad illam, et suscipe bonos fructus illius. Quanto enim homo in uirtute exercitatur, tanto sapientia caeli et gratia Spiritus Sancti amplius fecundatur.
<Tractatus 3: De auibus
Capitulum 1: De aquila>
Aquila has condiciones siue proprietates inuenitur habere.
1. Nam primo, ut dicunt Isidorus et Plinius, uelut regina inter uolucres obtinet principatum. Significat beatam Virginem dominam et reginam esse angelorum et spirituum bonorum omnium, Esth. 10: Esther est quam rex uoluit in uxorem, et uoluit esse reginam. Vnde cantat Ecclesia in Sequentia: "Supernae matris gaudia; illic regina uirginum transcendens culmen ordinum".
2. Secundo, ut dicit Isidorus, super omnes aues altius uolat et immobili penna super aera et super maria ferler. Significat beatam Virginem omnes choros angelorum et beatorum transcendisse dignitate et sede cum triumpho perfecto de mundo et carne et diabolo, Eccli. 24: In omni gente et in omni terra et in omni populo primatum habui; superborum et sublimium colla propria uirtute calcaui. Unde cantat Ecclesia: "Exaltata est sancta Dei genitrix super choros angelorum ad caeleste regnum"; et iterum: "Quae hodie gloriosa cum angelis triumphas".
3. Tertio, ut dicit idem, in reuerberatis oculis solem contuetur in rota sua. Significat beatam Virginem fontem lucis aeternae et abyssum sapientiae contemplari perspicue, Eccli. 24: Ego mater pulchrae dilectionis et timoris et agnitionis et sanctae spei. Ps. 17: Ascendit super Cherubim et uolauit, uolauit super pennas uentorum. Cherubim, id est plenitudo scientiae super quam ascendit contemplatione aeterna et possessione specifica beata Virgo; pennarum uero uenti nomine intelliguntur angeli siue sanctorum animae, secundum Gregorium in Moralibus, super quos et quas beata Virgo cognitione transcendit.
4. Quarto, ut dicit Plinius, inter omnes aues maxime est liberalis, nam praedam quam arripit, nisi nimia fame ardeat, sola non comedit, immo auibus eam sequentibus quasi communem exponit, sua tamen percepta siue recepta potius portione, et ideo semper aliae aues aquilam solent insequi, sperantes quod de ipsius praeda aliqua debeat eis portio impertiri. Significat beatam Virginem ad influendum dona munificentiae de gloria adepta animabus omnibus, quantum ex se est, liberaliter praeparatam. Vnde ipsa dicit, Eccli. 24: Transite ad me omnes qui concupiscitis me, et a generationibus meis implemini. Spiritus enim meus super mel dulcis et hereditas mea super mel et fauum. Bernardus super Missus est et alibi: "In periculis, in angustiis, in rebus dubiis, Mariam cogita, Mariam inuoca. Non recedat ab ore tuo, non recedat a corde tuo, et ut impetres eius orationis suffragium, non deseras conuersationis exemplum. Ipsam enim sequens non deuias, ipsamque rogans non desperas", ipsa propitia peruenis ad salutem.
5. Quinto, ut dicit idem, duos lapides pretiosos, nomine echedes', quorum unus est masculinus, alius uero femininus, in nido suo reponit, sine quibus ut dicit, parere nequit. Gemmam autem, quae dicitur 'achates', reponit in nido suo ut pullos suos custodiat a morsu reptilium uenenoso et a tonitruo noxio. Significat quod exemplo beatae Virginis, qui uult facere opera perfectionis, debet ponere in affectu suo modo in proposito, sicut fecit beata Maria antequam conciperet uel pareret Christum, sicut habetur Luc. 1; et Bernardus testatur: Virginitatem et humilitatem et tertium conseruatiuum operum a tentationibus et periculis sanctam orationem. Vel duo praecepta caritatis cum gratis siue fide conseruante, Matth. 22: In his duobus mandatis uniuersa lex pendet et prophetae. Rom. 7: Quis me liberabit de corpore mortis huius? Gratia Dei per Iesum Christum dominum nostrum. Rom. 5: Istificati ex fide, pacem habeamus ad Deum per gratiam istam in qua stamus, et gloriamur in spe filiorum Dei. Augustinus in principio regulae suae: "Ante omnia, fratres mei, diligatur Deus, deinde proximus, quia haec praecepta sunt specialiter nobis data".
6. Sexto, ut dicit Glossa Matth. 24: "Odoratum habet maximum; sentit enim transmarina cadauera". Sic exemplo beatae Mariae quaelibet sancta et deuota anima semper sentire debet fragrantiam pastuum et consolationum caelestium, Eccli. 24: Quasi libanus uaporaui habitationem meam et quasi balsamum non mixtum odor meus. Dixit beatus Ioannes euangelista, loquens ad Deum in fine uitae suae: "Odor tuus, Domine lesu, in me concupiscentias excitauit aeternas". Bernardus Super Cant. et alibi: "Qui non sentit odorem tuum, O bone Iesu, aut mortuus est aut foetidus".
7. Septimo, ut dicit Plinius, in aspectu et auditu eius terrentur omnia animalia alterius speciei, etiam aues praedae; unde herodius et consimiles aues in die, quando audiunt aquilam, uix praedantur. Significat daemones fugari et terreri ad inuocationem et memoriam beatae Virginis et sanctorum Dei, Eccli. 24: Superborum et sublimium colla uirtute calcaui. Memoria mea in generationes saeculorum. Chrysostomus De laudibus Pauli: "Vestimenta Pauli daemonibus terrori erant".
8. Octauo, ut dicit Ambrosius in Hexaemeron, renouatur ex calore solis plumis concussis et adustis et immersione postmodum in fontem uiuum. Vt enim dicunt Augustinus et Plinius, in senectute sua patitur caliginem oculorum et grauedinem alarum. Significat sanctum uirum se semper renouantem supermentaliter ad spiritualia et deponentem et excutientem per deuotionem flammeam et gratiam caelicam quotidianos defectus et uitia, II Cor. 4: Sed licet is qui foris est, noster homo corrumpatur, tamen is qui intus est, renouatur de die in diem. Dionysius in libro De ecclesiastica hierarchia: "Virtutis est proprium semper et continue proficere".
9. Nono, ut dicit Isidorus, "aquila ab acumine oculorum est dicta". Tanti enim et tam limpidi dicitur esse uisus ut prae nimia eleuatione a terra uix humanis pateat obtutibus, et pisciculos uideat in mari natare ad instarque lapidis descendens piscem rapiat, et sic captam praedam ad litus trahit. Significat acumen perspicaciae quod debet esse in praelato ob zelum animarum trahendarum de mari huius saeculi ad portum salutis, II Cor. 2: Non circumueniamur a Satana; non enim ignoramus cogitationes eius. Item 12 eiusdem: Libentissime impendam, et superimpendar ego ipse pro animabus uestris. Gregorius Super Ez.: "Nil tam placet Deo quam zelus animarum".
10. Decimo, ut dicit Ambrosius, est auis naturaliter calida et sicca, supra uires aliarum auium fortis et animosa, cuius fortitudo potissime uiget in alis, pedibus et rostro. Significat sanctos uiros calentes gratia Spiritus Sancti et arentes concupiscentia mundi potissime ualere, contemplari, affici et loqui ardenter et efficaciter de Deo et circa Deum, II Cor. 3: Vbi spiritus Dei, ibi libertas. Nos uero reuelata facie gloriam Dei speculantes in eandem imaginem transformamur a claritate in claritatem tamquam a Dei spiritu. Ambrosius, Super Lucam: "Qui saecularibus uanitatibus occupantur, scire diuina non possunt".
11. Vndecimo, ut dicit Ambrosius, Aristoteles etiam libro IX: est quaedam species aquilae, quam uocant 'almachor', quae pullos suos ungue suspensos radiis solis obicit et solem aspicere compellit, et hoc antequam habeant alas completas, et ad hoc eos percutit et uertit ad aspectum solis. Et si alicuius oculus lacrimetur, ipsum uelut degenerem uel interficit uel abicit a nido. Si autem directa acie solis radium uiderit, ipsum sibi tamquam in natura similem diligit atque nutrit. Significat praelatos debere cognoscere Deum et subditos debere informare ad cognoscendum Deum et diuina, et eos qui refugiunt cognoscere de consortio Ecclesiae debere abicere, Gal. 4: Filioli mei quos parturio, donec formetur Christus in uobis. Dionysius: "Sacerdos carens illuminatione decidit ab ordine".
12. Duodecimo, ut dicit Gregorius in Moralibus: Quamuis tam irreuerberata facie solis claritatem aspiciat, tamen ad praedae et inferiorum aspectum se dirigit et inclinat. Significat uiros eleuatos contemplatione debere infirmis aedificandis et subueniendis prouidere, condescendere. Vnde in huius mysterium in scala Iacob, Gen. 28, angeli dicuntur primo ascendere et postea descendere, quia bonus homo et maxime praelatus exemplo Christi debet nocte in monte contemplationis cum Christo pernoctare, die uero descendere fratres aedificare et infirmis condescendere, Ps. 91: Ad annuntiandum mane misericordiam tuam et ueritatem tuam per noctem. Scribitur de beato Francisco quod "mos erat angelico uiro numquam otiari a bono, sed instar angelicorum spirituum in scala Iacob, nunc per contemplationem ascendebat in Deum, nunc per condescensionem inclinabat ad proximum".
13. Decimo tertio, ut dicit Gregorius in Moralibus, in altissimis rupibus nidificat ubi tuta residet ab omni incursu aduersario, et tamen uiso cadauere uel praeda quam desiderat, subito ima petit. Significat homines constitutos in alto contemplationis siue caelestis conuersationis condescendentes tamen ob gratiam animarum salutis, exemplo beati Ioannis euangelistae qui, cum esset semper totus sursum actiuus in Deum, tamen condescendit usque ad latronem in silua requirendum et Ecclesiae reincorporandum, sicut etiam fecit, I Cor. 9: Cum essem liber ex omnibus, omnium me seruum feci, ut omnes saluos facerem. Chrysostomus De laudibus Pauli: "Quasi totius mundi Paulus communis esset pater, sic pro omnibus discurrebat et omnes in regnum Dei colligere et adducere festinabat".
14. Decimo quarto, ut ponit Aristoteles libro VI, aquila ad plus ponit tria oua, sed tertium proicit a nido, quoniam grauiter incubat super ea. Et subdit quod in illo tempore debilitatur in tantum quod non potest bene uenari pullos auium aliarum, quia tunc incuruantur ungues et albescunt alae suae, et tunc nimis grauatur in dando cibum pullis suis. Significat clericum debere esse contentum duobus communibus beneficiis; et tertio cedere si habet. Quod ipsum, si
oportet eum facere, multum anxiatur et spiritu debilitatur, quia non potest plura beneficia uenari, et ideo restringit eleemosynas et pietatis interponit officia, Eccli. 14: Insatiabilis est oculus cupidi, et in partem iniquitatis non satiabitur donec consummat arefaciens animam suam; et in tristitia erit super mensam suam. Et si bene fecerit, ignoranter et non uolens facit, et in nouissimo manifestat malitiam suam. Hieronymus Ad Paulinum presbyterum: "Credenti totus mundus diuitiarum est, infidelis etiam obolo indiget".
15. Decimo quinto, ut dicit idem, aquila pullos suos iam adultos de nido eiciens ad uolandum prouocat paulatiue, et facit eos esurire, ut auidius eam sequantur in aera propter pastum. Et si forsitan pigritauerint ad exeundum, percutit eos cum rostro et subtrahit eis cibum, ut sic cogat eos ad exeundum. Et postquam fuerint completi in fortitudine et in pennis, fugat eos a se et non est plus sollicita super eos. Significat quod praelati uerbis et exemplis debent subditos ad caelestia prouocare et pigros et proficere uel laborare pro salute nolentes debet punire, illosque qui sunt iam informati et completi uirtute posse sibi dimittere, Deut. 32: Sicut aquila prouocans ad uolandum pullos suos et super eos uolitans expandit alas suas et assumpsit eos atque portauit in humeris suis. Dionysius in responsione Ad Architecam: Multa benignitas et magna pietas decet summos sacerdotes. I Cor. 9: Omnibus omnia factus sum, ut omnes saluos facerem.
16. Decimo sexto, ut tangit Gregorius in Moralibus, quando enim pulli recenter nati sunt, ad capiendum grossiorem cibum et digerendum sunt inualidi, sanguinem et liquidiorem humorem praedae suae in os suum attrahit et suggit et attractum in ora pullorum euomit, et ita reficit eos cibo leuiori quoadusque conualescant ad sumendum cibum ualidiorem. Significat quod abbas siue praelatus alius aut etiam praedicator debet simplicia documenta simplicibus administrare, I Cor. 3: Tamquam paruulis in Christo, lac potum uobis dedi, non escam; nondum enim poteratis. Dionysius in libro De ecclesiastica hierarchia: "Periculosum est infirmis et immundis uelle sacra reserare mysteria".
17. Decimo septimo, ut dicit Aristoteles in libro VI, est quaedam species aquilae quam dicit uocari 'achat', quae cogitat de pullis suis magno tempore et quando uolant pulli, uolat cum eis et dat eis ad comedendum, et quandoque uolitat super eos curam illorum habens, parata ad resistendum aliis auibus, si forte conuenirent ad nocendum pullis suis in aliquo uel laedendum. Significat abbates in labore debere esse cum subditis et curam eorum agere et eos ab incursibus malis defendere, Eccli. 32: Rectorent te posuerunt; esto in illis quasi unus ex ipsis. Curam illorum habe, ut ornamentum gratiae accipias coronam, et dignationem consequaris congregationis. Scribitur de Iulio Caesare in Historia Tripartita quod non dicebat militibus 'Ite' sed 'Venite', cum pro utilitate rei publicae aliqua essent agenda. Quamobrem omnes sequebantur eum et diligebant affectuose.
18. Duodeuigesimo, ut dicit Dioscorides et etiam Constantinus, fel aquilae est multum medicinale. Positum enim in colyriis uisum acuit et subuenit caligini et aliis incommodis oculorum. Significat iram per zelum in sancto praelato uel doctore esse proficuam errantibus a uia ueritatis uel aliis ignaris aut ignauis, I Tim. 1: Ex quibus est Hymenaeus et Alexander, quos tradidi Satanae, ut discant non blasphemare. Bernardus I libro De consideratione: Decet contra uitia impatientem esse.
19. Vndeuigesima, ut dicit Aristoteles libro XVI, aquila est auis excedens in calore et siccitate, et ideo est animosa et iracunda, quia ira fortis non est nisi in corporibus magnae siccitatis. Significat illos qui sunt nobiles natura et tamen animosi et iracundi per uitium, Eccli. 27: Ira et furor utraque execrabilia sunt, et uir peccator continens erit illorum. Quo contra Bernardus De dispensatione et praecepto: "Scandalum non est scandalo emendandum". Et Prou. 3: Ne innitaris prudentiae tuae. Et I Cor. 8: Videte ne haec licentia nostra offendiculum fiat infirmis.
20. Vigesimo, ut dicit idem in IV, aquila est auibus innocentibus infesta et inimica; unguibus enim rapit et rostro percutit eas, uoceque terrificat reboante. Significat nobiles quosdam oppressores innocentium et pauperum comminatoresque inferiorum se et debachatores in eos feraliter, quo contra Eccli. 4: Noli esse sicut leo in domo tua, euertens domesticos tuos et opprimens subiectos tuos tibi. Glossa super Ps. 69 Deus in adiutorium meum intende: "Magna saeuitia est persequi pauperes sicut Iudas Christum".
21. Vigesimo primo, ut ponit Aristoteles libro IX, aquila timet uulturem et maxime illa species aquilae quae uersatur in aqua uel circa aquam tantum, et uocatur 'amachel'. Significat daemones habitantes in lasciuiis et petulis terreri per Christum qui, secundum Gregorium Super Iob 28: Tamquam uultur de summo descendit ad incorporandum sibi genus humanum, quasi cadauer ex peccato effectum. Iac. 2: Nam et daemones credunt et contremiscunt. Luc. 11: Cum immundus spiritus exierit ab homine, ambulat per loca arrida et inaquosa quaerens requiem et non inuenit. Beda Super Marcum: Immundus spiritus dicitur diabolus, quia effecit immunditiae subiectos homines quos inhabitat.
22. Vigesimo secundo, ut dicit Plinius, aquila habet unum pedem clausum ad modum pedis anseris cum quo se regit in aqua quando solet descendere prope praedam; alium uero pedem habet diuisum cum acutissimis unguibus cum quibus praedam rapit. Significat astutias, insidias et rapacitates daemonum, et maxime usurariorum, Prou. 28: Qui decipit iustos in uia mala, in interitu suo corruet, et simplices possidebunt bona eius. Qui congregat diuitias usuris et foenore liberali in pauperes congregat eas. Chrysostomus homelia Super Matth. 47: "Si uolueris uidere amantis aurum animam, uelut uestimentum a decem millibus corrosum uermibus undique perforatam et putrifactam inuenies et erugine plenam".
23. Vigesimo tertio, ut ponit idem, penna aquilina habet quandam latentem corrosiuam uirtutem. Vnde dicit quod penna aquilae posita inter aliarum auium pennas corrumpit et corrodit eas, sicut cordae factae de intestinis luporum in uiella uel in cithera positae cum cordis factis de intestinis ouium, eas destruunt et corrumpunt. Significat illos quorum malitia alios inficit et corrumpit, exemplo et uerbo siue consortio, I Cor. 5: Nescitis quia modicum fermentum totam massam corrumpit. Eccli. 13: Qui tetigerit picem, inquinabitur ab ea, et qui communicauerit superbo, induet superbiam. Hieronymus Ad Nepotianum: "Tales habeto socios quorum contubernio non infameris".
24. Vigesimo quarto, ut dicit Aristoteles libro I, aquila societatem non diligit, immo fugit. Aues enim quae habent iunctos ungues, non est possibile quod sint in aliquibus sociorum. Significat homines singulares siue ferales in congregatione non conuenientes suae multitudini, Eccle. 4: Vae soli, quoniam cum ceciderit, non habet subleuantem se. Et si duo dormierint, fouebuntur mutuo; unus quomodo calefiet? Augustinus in libro Confessionum: "Turpis est omnis pars quae non conuenit suo toti".
25. Vigesimo quinto, ut dicit Plinius, aquila ad praedam aliarum auium instruit filios suos et ad hoc compellit eos percutiendo rostro et uulnerando. Significat usurarios et praedones instruentes et cogentes filios ad imitationem scelerum suorum et actionum malarum, quo contra Eccli. 7: Filii tibi sunt? Erudi illos, et curua illos a pueritia ipsorum. Filiae tibi sunt? Serua corpus illarum. Sic faciebat Carolus Magnus, ut scribitur in Historia Tripartita, qui filios et filias faciebat honestissime nutriri.
26. Vigesimo sexto, ut dicit Aristoteles, impia est contra filios reputando eos alienos, eiciendo eos a se, quando eorum uisus clauditur contra solem. Significat mundanos homines qui non diligunt nisi sibi similes, ad prosperitatem mundi intendentes, Ioan. 7: Non potest mundus odisse uos, me autem odit, quia ego testimonium perhibeo de illo, quia opera illius mala sunt. Bernardus in quadam epistola: "Volo te esse amicum pauperum, magis autem imitatorem. Ille gradus profcientium est, hic perfectorum".
<Cap. 2: De accipitre>
Accipiter has habet condiciones siue proprietates secundum auctores.
1. Primo enim, ut dicit Isidorus, est auis regia quae plus animo quam ungulis est armata, et quod ei in quantitate corporis natura denegat, hoc in uirtute et audacia animi recompensat. Significat spiritualem audaciam et uirtutem in anima uiri iusti, qualem habebat Paulus pro domo Dei, II Cor. 10: Sciant qui eiusmodi sunt, quia quales sumus uerbo per epistolas absentes, tales erimus et praesentes in facto. Chrysostomus De laudibus Pauli: "Paulus erat audax ac uelut ad pugnam semper accinctus et ignem quendam belli conspirans".
2. Secundo, ut dicit idem, est auis aliis auibus capiendis dedita, a quarum arreptione et praeda, accipiter, id est 'raptor', uocatus est. Significat zelantes fortiter pro animarum attractione ad Christum, II Cor. 12: Libentissime impendam et superimpendar ego ipse pro animabus uestris. Dicitur in legenda beati Sebastiani quod ipse sanctus perducebat ad caelum animas quas diabolus conabatur auferre. Gregorius Super Ez.: "Multum placet Deo ut animarum conuertendarum zelus".
3. Tertio, ut dicit Boethius accipitres circa pullos suos paruulos et iam habiles ad uolatum excitandos et compellendos ad cibos conquirendos, ne adulti facti tepescant miro sunt modo solliciti. Significant pigros et desides compellendos ad labores per suos praelatos et maiores, II Thess. ultimo: Audiuimus inter uos quosdam ambulare inquiete, nihil operantes, sed curiose agentes. His autem, et qui eiusmodi sunt, denunciamus et obsecramus in domino Iesu Christo, ut cum silentio operantes panem suum manducent. Qui autem non uult operari non manducet. Poeta: "Quaeritur: Egistus quare sit factus adulter? In promptu est causa: desidiosus erat". Bernardus et Gregorius similiter in diuersis locis: "In uia Dei, non semper proficere, deficere est".
4. Quarto, ut dicunt Beda et Ambrosius, inter accipitres quidam sunt praedones aeris tantum, quidam uero terme tantum, sicut et aquilae. Primi aues tantum uolantes rapiunt, secundi uero sedentes in terra percutiunt et inuadunt. Significant uiros contemplatiuos et actiuos uario suo modo cibos siue refectiones suas spirituales quaerentes et inuenientes, exemplo Mariae et Marthae, ut habetur in mysterio Luc. 10. Et Augustinus recitat hoc ipsum in libro De uerbis Domini et legitur siue habetur in homelia De assumptione beatae Mariae semper Virginis.
5. Quinto, ut dicit Aristoteles libro XIV: Accipiter est auis calida et sicca, mole carnis depauperata, pennarum plumarumque uarietate decorata. Significat religiosum calentem amore Dei et arentem concupiscentia mundi, honestum sensibus et gratiosum moribus, II Cor. 6: In omnibus exhibeamus nos sicut Dei ministros, in caritate, in castitate, in suauitate, in Spiritu Sancto, per arma iustitiae a dextris et a sinistris, tamquam nihil habentes et omnia possidentes. Ambrosius in libro De officiis: "Nullum adminiculum praestant diuitiae ad beatam uitam". Quod euidenter Dominus in Euangelio demonstrauit cum dixit: Vae uobis diuitibus et: beati pauperes quoniam uestrum est regnum Dei.
6. Sexto, ut dicit idem, nunc summa agilitate et celeritate in aera ascendit in tantum quod aspectibus hominum se subtrahit, nunc subito inferius in praedam ruit. Significat uirum sanctum a mundo expeditum, nunc se sursum agentem in Deum contemplandum, nunc condescendentem ad proximum saluandum uel aedificandum, nunc ascendentem et descendentem in scala Iacob, sicut habetur in mysterio sacro, Gen. 28. Scribitur de beato Francisco quod exemplo Christi exire consueuerat in montem orare et cum Christo pernoctare, die uero descendere fratres aedificare et in Christo refouere. De beato etiam Bernardo scribitur in sententia illud idem quasi per omnia.
7. Septimo, ut dicit Aristoteles libro XIV: pectus accipitris est acutissimum, modica tamen carne munitum, et quanto magis est acutum, tanto est melioris uolatus, quoniam si haberet pectus multum latum moueret multum aeris et esset grauis motus. Carnosum autem est quia acutum est debile nisi habeat coopertorium ex multa carne secundum condecentiam sui. Significat acumen sacrae industriae uel sanctae Scripturae cum altitudine paupertatis summe ualere ad sursum actiones supermentales in Deum et collationes salutares ad proximum, I Cor. 2: Nos autem non spiritum huius mundi accepimus, sed Spiritum qui ex Deo est, ut sciamus quae a Deo donata sunt nobis, quae et loquimur, non in doctis humanae sapientiae uerbis, sed in ostensione spiritus et uirtutis. Sap. 8: Iuuenis et acutus inueniar; et praecedit in 7: Est enim in illa spiritus intelligentiae, sanctus, acutus etc. Augustinus in libro Confessionum: "Positus cum matre mea apud ostia Tiberina colloquebamur soli ualde dulciter. Et inhiabamus ore cordis pariter in superna fluenta fontis uitae. Et attigimus regionem ubertatis indeficientis transcendimusque mentes nostras ubi pascis Israel in aeternum ueritatis pabulo in amoenitate semper uirentis paradisi tui".
8. Octauo, ut dicit idem, maxima fortitudo eius est in pectore, unguibus et rostro, quo statim petit et cerebrum terebrat suae praedae. Significat fortitudinem spiritualem esse in anima sancta per cor magnificum in Deum, per districtam abstinentiam et per zeli euangelici audaciam et efficaciam, II Cor. 10: Arma militiae nostrae non sunt carnalia, sed potentia Deo ad destructionem munitionum, consilia destruentes, et omnem altitudinem extollentem se aduersus scientiam Dei, et in captiuitatem redigentes omnem intellectum in obsequium Christi, et in promptu habentes ulcisci omnem inobedientiam. Gregorius Super Ez.: "Nil tam placet Deo quam animarum zelus".
9. Nono, ut dicit auctor et habet a Plinio, fel eius est medicinale et utiliter oculorum colyriis admiscetur; uisum enim acuit et oculorum albugines destruit et consumit, similiter et fimus eius. Significat poenitentiae amaritudinem et humilitatem ualere ualde ad mundificationem siue clarificationem caliginum spiritualium siue interiorum; unde Eph. 5 dicitur iacenti in peccatis mortalibus: Surge qui dormis, et exsurge a mortuis, et illuminabit te Christus. Augustinus De poenitentia: "Poenitentia est quaedam res optima et perfecta, omnis defectus reuocans ad perfectum".
10. Decimo, ut dicit beatus Gregorius Super Iob, in senectute, quando sentit se pennarum pondere praegrauari, expandit alas contra solis radios, flante austro. Et sic ex uento flante repente et calore solis resoluente aperiuntur pori, quibus apertis excutit alas et sic ueteres pennae exiliunt et nouae plumae siue pennae recrescunt; sicque nouitas pennarum ipsum ad uenandum efficit aptiorem. Significat in religionem ingrediente depositionem ueteris hominis et induitionem noui, mediante gratia et cantate, Eph. 4: Deposite itaque ueterem hominem et renouamini spiritu mentis uestrae, et induite nouum hominem qui secundum Deum creatus est in iustitia et sanctitate ueritatis. Leo papa in sermone De circumcisione: "Expergiscere itaque o homo, et dignitatem tuae agnosce naturae, quae etsi in Adam sit deformata, in Christo tamen est reformata".
11. Vndecimo, ut dicit auctor, dietam requirit multum ordinatam, nam si nimis comedat, nil ualet ad praedam; si nimis parum, efficitur inualidus; si uero medio modo, facit tunc rite officium suum. Significat in homine religioso, qui uult de hostibus triumphare rite et ea quae habet rationabiliter facere discretam abstinentiam, Rom. 12: Offeratis corpora uestra hostiam uiuentem, sanctam, Deo placentem, rationabile obsequium uestrum, id est discreta sit abstinentia uestra. Gregorius in homelia 1 De pluribus martyribus: "Quia et si districtionem debemus uitiis, compassionem naturae".
12. Duodecimo, ut dicit auctor, duo sunt genera accipitrum. Quidam enim est domesticus et quidam siluestris. Qui domesticus est, capit aues siluestres et portat eas domino suo et derelinquit. Siluestris uero domesticas rapit aues. Significant diuersitatem praedicantium in Ecclesia. Nam quidam domestici surit, ut praelati ecclesiarum, qui tamquam ex officio et sui natura capiunt rebelles homines, compescendo etiam per censuram ecclesiasticam, et reducendo ad sinum Ecclesiae et assignando Christo domino. Quidam sunt siluestres, ut religiosi, qui in habitu poenitentiali ex commissione domesticis fidei praedicant in familiaritate, et ideo uocant eosdem, rapientes de igne auaritiae, superbiae et luxuriae et ceteris uitiis huius saeculi, I Cor. 3: Quid ergo Paulus? Quid uero Apollo? Ministri eius cui credidistis, et unicuique sicut Deus dedit. Ego plantaui, Apollo rigauit, Deus autem incrementum dedit. Vnusquisque autem propriam mercedem accipiet secundum suum laborem. Sed heu, quia dicit Gregorius in homelia De euangelistis: "Ecce totus mundus sacerdotibus plenus est, et tamen pauci surit qui messem Domini ad aream perforant".
13. Tertio decimo, ut dicit Aristoteles libro XIV: Indignantis naturae est. Nam si praedam quam impetit, casu aliquo non arripit, uix illa die ad manum domini sui redit. Significat illos qui magni exsistentes cordis dedignantur quando non possunt implere quae cupiunt, uel non fiunt ea quae uolunt, siue praelati qui non procedunt secundum ea quae consulunt, sicque ab eis deflati diuertunt et quandoque seditiones faciunt, Prou. 29: Qui ad indignandum facilis est, erit ad peccata procliuior Hieronymus Ad Laetam de institutione filiae: "Procliuius enim est malorum aemulator et quorum uirtutes assequi nequis, uitia imitaris". Gen. 8: Sensus hominis in malum proni sunt etc.
14. Decimo quarto, ut dicit Beda, accipitres maxime laedit fumus. Significat praedicatores maxime laedi a uana gloria extollente, Is. 10: Conuoluetur in superbia fumi. Sed non sic fecit sacra uirgo Lucia. Similiter et beata Caecilia, nam dixit tyranno: "Sapientia tua et scientia tua in fumo laborat", quasi dicat 'non mea'.
15. Decimo quinto, ut dicit idem, quamdiu uiuunt et boni sunt ad praedandum a suis dominis diliguntur. Significat bonos et utiles obsecutores et officiales dominis suis amabiles quamdiu utiliter agunt et in uirtute, Prou. 17: Seruus sensatus dominabitur filiis stultis. Eccli. 33: Si est tibi seruus bonus, sit tibi dilectus quasi anima tua, quasi fratrem sic eum tracta etc. Exemplum in beato Martino qui, ut habetur in uita ipsius, seruo suo unico bono uersa uice seruiebat adeo etc.
<Cap. 3: De haliaeto siue falcone>
Haliaetus has habet condiciones siue proprietates secundum nostros auctores.
1. Nam primo, ut dicit Glossa Deut. 14, ubi nominatur, est idem quod falco; alii tamen dicunt aliter. Quidquid tamen sit, auis est auida praedae, multum animosa; inuadit enim aues longe se maiores eas pectore et pedibus percutiens et inuadens. Significat praesumptuosos homines plus debito audentes et aggredientes contra formam Scripturae, Prou. 23: Prudentiae tuae pone modum; et in eodem libro cap. 3: Ne innitaris prudentiae tuae. Chrysostomus De laudibus Pauli: "Merito Paulus Ioannem, qui dictus est Marcus, a consortio separauit, quia nimis in uirilitate erat".
2. Secundo, ut dicit auctor, aurore haliaetus est auis paruula capiens alias aues minutas. Vnde dicit: "Obtinet exiguas haliaetus corpore uires. Sunt et aues minime praeda cibusque suus". Significat bidellos et ballinos cupidos siue quoscumque officiales minores, pauperum et inferiorum oppressores et inuasores, Prou. 28: Vir pauper calumnians pauperem similis est imbri uehementi, in quo paratur fames. Glossa continua: quia sicut imber talis cum impetu uenit et cito transit et multum nocet, ita huiusmodi dominus uel ballinus uel praelatus malus.
<Cap. 4: De anseribus>
Anseres has habent condiciones secundum beatum Ambrosium in Hexaemeron, libro V cap. 21.
1. Nam, ut uerbis utamur eiusdem ibidem: "Nocturnas anserum quis non miretur excubias, qui uigilias suas etiam cantus assiduitate testantur? Denique eo Romana Capitolia a Gallo hoste seruata sunt. Merito illis debes Roma quod regnas. Dii tui dormiebant et uigilabant anseres. Ideo illis diebus anseri sacrificas et non Ioui. Cedunt enim du uestri anseribus a quibus sciunt se esse defensos, ne et ipsi ab hostibus caperentur". Addit etiam ad hoc beatus Ambrosius quod prima cognatio uidetur auibus istis esse cum piscibus, quia et ipsae similiter usu natandi et munere delectantur alarum remigio se subrigentes et caude gubernaculo ad ulteriora procedentes.
2. Significant, quantum ad primum, praelatos et praedicatores euangelicos temporibus tribulationum et persecutionum Ecclesiae pro animarum salute et defensione siue tuitione indefesse se orationibus et exhortationibus ualidis opponentes, exemple, apostoli Il Cor. 12: Libentissime impendam et superimpendar ego ipse pro animabus uestris. Sap. 18: Properans homo sine quaerela, protulit scutum, orationem et allegans, resistit irae et finem imposuit necessitati. Chrysostomus De laudibus Pauli: "Mordebatur, dissecabatur, affligebatur Paulus cum filios pereuntes uideret. Et tyrannos uelut quosdam esse culices existimabat".
3. Quantum uero ad secundum, significat eosdem in tempestatibus mundi et periculis propriis siue tentationibus scire euadere desideriorum aeternorum eleuationibus et expansionibus et perseuerantiae firmae habentibus siue fixis conceptibus, iuxta formam apostoli Rom. 8: In omnibus superamus propter eum qui dilexit nos. Exemplum in beatis Laurentio et Vincentio, qui in sua passione in sublimibus se agentes et perseuerantiae habitum possidentes tyrannicas afflictiones non curauerunt, et sic de omnibus, triumphantes ad caelestem portum, féliciter commeauerunt, ut haberetur in passionibus eorum.
<Cap. 5: De bubone>
Bubo has condiciones siue proprietates inuenitur habere a naturalibus.
1. Primo enim, ut dicit Isidorus, est auis feralis quaedam onusta plumis sed graui detenta pigritia. Significat singulariter sibi inhaerentes priuato amore detentos, profunda pigritia et continuae negligentiae resolutione, quibus conuenit illud Ier. 48: Maledictus qui facit opus Dei negligenter; quo contra Prou. 28: Qui operatur terram suam, saturabitur panibus; qui autem sectatur otium, stultissimus est. Bernardus et Gregorius similiter in pluribus locis: "In uia Dei, non semper proficere, deficere est".
2. Secundo, ut dicit idem, debilis est ad uolandum. Significat hypocritas qui ostendunt multum se aptos ad contemplationem, et tamen secundum ueritatem longe sunt a Dei cognitione et ueritate, Iob 24: Ipsi fuerunt rebelles lumini, nescierunt uias eius, nec reuersi sunt per semitas ipsius. Ambrosius: "Simulata aequitas non est aequitas, sed duplex iniquitas".
3. Tertio, ut dicit idem, in sepulchris die et nocte uersatur aut in cauernis aedificiorum relictorum. Significat malos homines quorum opera sunt occulta et tenebrosa uita, Ioan. 3: Omnis qui male agit, odit lucem, et non uenit ad lucem, ut non arguantur opera eius. Eph. 5: Quae enim in occulto fiunt ab ipsis, turpe est etiam dicere. Beda Super Paulum: Semper mali latebras quaerunt et a sanctorum aspectibus se abscondunt.
4. Quarto, ut dicit idem, apud augures semper malum praetendere fertur, nam in urbe uisus solitudinem praesignare asserunt. Significat, propter haereticos et falsos fratres, mundum destruendum et destructum aliquando, Bar. 4: A multis derelicta sum propter peccata filiorum meorum, qui declinauerunt a lege Dei; nemo gaudeat super me uiduam et desolatam. Vnde dicitur Prou. 29: In multiplicatione impiorum, multiplicabuntur scelera, et iusti ruinas eorum uidebunt. Glossa super Matth. 12: "Haeretica prauitas in omnium malorum ima prosternit".
5. Quinto, ut dicit Aristoteles libro VIII, clarius uidet de nocte quam de die. Significat malos homines perspicaciores siue sagaciores suo modo ad mala et in malis quam bonos ad bona et in bonis, Luc. 16: Filii huius saeculi sapientiores filiis lucis in generatione sua sunt. Et datur exemplum de muribus qui ingeniosiores sunt de nocte quam maiora animalia et meliora se de die ad quaerendum sibi cibum.
6. Sexto, ut dicit Aristoteles libro VIII, pugnant cum monedula aue coruium generis. Nam haec comedit oua eius de die quando ipse non uidet in meridie, et eo tunc fortior est; et ille oua illius de nocte quando illa non uidet, et ea tunc fortior est. Significant haec quod daemones reficiuntur operibus hypocritarum, et hypocritae suggestionibus daemonum, Prou. 2: Qui laetantur cum malefecerint, et exultant in rebus pessimis, quorum uiae peruersae et infames gressus eorum. Exemplum ponit beatus Hieronymus De uitis patrum de sancto patre, qui uidit daemones exsultantes, quando fratres loquebantur uerba lasciuia cum gaudio et incedere inter eos more porcorum.
7. Septimo, ut dicit idem, aliae aues uolitant circa eum quasi ex contemptu uel derisu, et deplumant ipsum; et haec est causa qua aucupes depraehendunt cum eo et mediante eo alias aues. Significat hoc quod boni homines detestantur et horrent malos, iuxta consilium sapientis Prou. 4: Ne delecteris in semitis impiorum, nec tibi placeat malorum uia. Seneca Ad Lucillum: "Primus gradus innocentiae est odisse nefanda". Et Canon: "Non deturbare, cum possis, peruersos, nihil aliud est quam fouere".
8. Octauo, ut dicit Isidorus, eius ululatus frequens de nocte est praesagium mortis alicuius in uicina secundum augurum coniecturam. Significat lamenta malorum impatienalia in tempore aduersitatis esse signum uel nuntium mortis aeternae sibi et imitantibus eos. Quod patet exemplo Cain Gen. 4 et exemplo Esau Gen. 27; Prou. 19: Qui impatiens est, sustinebit damnum; quo contra uersus: "Nobile uincendi genus est patientia" etc.
9. Nono, ut dicit Aristoteles, stercoribus et aliis immunditiis pascitur. Significat petulos homines et lasciuos in suis luxuriis tabefactos et coinquinatos, iuxta illud Ioel 2: Computruerunt iumenta in stercore suo. Gregorius in Moralibus: "Iumenta in stercore computrescere est carnales homines in foetore luxuriae uitam finire".
10. Decimo, ut dicit Isidorus, ab aliis uolucribus odio habetur. Significat diabolum uel etiam malignum hominem a Deo et angelis et sanctis odio haberi, Sap. 14: Similiter odio sunt Deo impius et impietas eius. II Reg. 3: Facta est ergo longa concertatio inter domum Saul et domum Dauid; Dauid semper proficiens et se ipso robustior, domus autem Saul decrescens quotidie. Canon: "Non caret scrupulo societatis occultae qui cum potest manifesto facinori non desinit obuiare". Scripsit beatus Hieronymus in libro Illustrium uirorum quod beatus Ioannes euangelista obuium semel habuit cum discipulis Marcionem haeresiarcham, cui dicenti ad Ioannem "Cognoscis nos", respondit Ioannes "Cognosco primogenitum diaboli". Similiter dicitur in Glossa super II Ioan., et est in canone Decretorum, quod cum lauaretur cum suis in balneis Ioannes ipse et superuenisset Cherintus alius haeresiarcha ait "Fugiamus hinc, ne et balneae ipsae corruant in quibus lauari uult Cherintus inimicus ueritatis".
11. Vndecimo, ut idem dicit, templa frequentat nocturno tempore, ut de oleo lampadum satietur. Significat eos qui latenter bona ecclesiarum diripiunt, Eph. 5: Nolite communicare operibus infructuosis tenebrarum, quae enim in occulto fiunt ab ipsis, turpe est etiam dicere. Etenim tenebrosus in interioribus, semper latebras quaerit in exterioribus, ut innuitur Ioan. 3.
12. Duodecimo, ut dicit idem, in plumis tantum et non in rostro auibus praedae similis esse uidetur, sed in animositate multum est dissimilis et in uirtute. Significat hypocritas ostendentes se zelatores pro pietate et uirtute et ueritate, et nullo modo exsistentes, Tit. 1: Confitentur se nosse Deum, factis autem negant, cum sint abominati et incredibiles et ad omne opus bonum reprobi. Exemplum de Torquato in legenda sancti Tiburtii, qui diu mentitus fuit se esse Christianum, et tandum beatum Tiburtium prodidit.
13. Decimo tertio, ut dicit idem, quando ab auibus impugnatur in supinum se uertit et rostro cum pedibus se defendit. Significat malos a bonis se defendere et tueri toto conatu suo in uerbis et factis, sicut patet exemplo Core, Dathan et Abiron, Num. 16; II Tim. 3: Quemadmodum autem Iandes et Mambres restiterunt Moysi, ita et hi resistunt ueritati, homines corrupti menti, reprobi circa fidem. Exemplum similiter in Simone Mago qui resistebat Petro uiriliter et tandem confusus fuit.
14. Decimo quarto, ut dicit idem, mures et uespertiliones uenatur et comedit, et de nocte euagatur et circumuolat; de die uero in parietum rimulis se abscondit. Significat daemones uenantes et pascentes immunda, et eorum in tenebris circuitus, Ps. 81: In tenebris ambulant, mouebuntur omnia fundamenta terrae. Luc. 22: Sed haec est hora uestra, et potestas tenebrarum. Damascenus in libello suo: "Omnis malitia et omnis immunditia a diabolo excogitata sunt".
<Cap. 6: De columbis>
Columbae has condiciones habent siue proprietates secundum auctores.
1. Primo enim, ut dicit Glossa Cant. 1 super illud oculi tui columbarum : "Felle caret et rostro non laedit", nisi parem suum ex familiari ausu aliquando. Significat mansuetum hominem et patientem in omnibus et omnibus, Cant. 1: Ecce tu pulchra es amica mea, ecce tu pulchra, oculi tui columbarum; tigna domorum nostrarum cedrina, laquearia nostra cypressina. Ier. 11: Ego quasi agnus mansuetus, qui portatur ad uictimam; Eccli. 3: Fili mi mansuetudine opera tua perfice, et super hominum gloriam diligeris. Augustinus Ad Probam: "Magis debet quis cauere ne perdat patientiam quam rem aliam".
2. Secundo, ut habetur ibidem, in cauernis petrarum nidificat; ibique se in periculis recolligit et contutat, ut dicit alia Glossa Cant. 5 super illud Oculi tui sicut columbae super riuos aquarum. Significat in plagis Christi esse sanctae animae per transformationem habitandum et a tempestate mundi se recolligendum, Cant. 2: Surge amica mea, formosa mea, columba mea in foraminibus petrae. Bernardus De diligendo Deum: "Christus libenter inhabitat cum anima meditante libenter passionem eius". Ier. 48: Relinquite ciuitates, et habitate in petra habitatores Moab, et estote quasi columba nidificans in summo ore foraminis.
3. Tertio, ut dicit eadem Glossa, in prima proprietate posita supra, alienos pullos nutrit. Significat homines pietatis et compassionis ad omnes indignos, Iob 29: Pater eram pauperum, oculus fui caeco et pes claudo; benedictio perituri super me ueniebat; et cor uiduae consolatus sum. Augustinus in sermonibus et alibi: "Non uidi hominem compassibilem mala morte finire".
4. Quarto, ut dicit eadem Glossa, columbas alias errantes associat et recolligit. Significat hospitalitati intendentes deuote, Iob 31: Si despexi praetereuntem eo quod non haberet indumentum; foris non mansit peregrinus, ostium meum uiatori patuit. Exemplum in beato Paulo primo eremita qui ad eum euagantem beatum Antonium maxima caritate suscepit, ut narrat beatus Hieronymus in uita ipsius.
5. Quinto, ut dicit Glossa eadem, iuxta fluenta libentissime et sedule manet. Significat uacantes ex affectu sacris Scripturis, lacrimis deuotionis et gratiarum influentiis, Ps. 1: In lege eius meditabitur die ac nocte; et erit tamquam lignum quod plantatum est secus decursus aquarum, quod fructum suum dabit in tempore suo. Augustinus De Ioanne euangelista: "Fluenta Euangelii de ipso sacro dominici pectoris fonte potauit". Cant. 5: Oculi tui sicut columbae super riuos aquarum, quae lacte sunt lotae, et resident iuxta fluenta plenissima. Bernardus in quodam sermone: "Filii quoque prophetarum quos, ut ait Hieronymus, monachos fuisse in Veteri Testamento, legimus ad secretum solitudinis transierunt commorantes in casulis secus fluenta Iordanis. Ionnes quoque Baptista tandiu pericula mortemque nesciuit quandiu eremum incoluit et habitauit".
6. Sexto, ut dicit eadem Glossa, meliora genera eligit et puriora. Significat quod uolentibus saluari, meliorum documenta et exempla sunt praeeligenda, II Pet. 1: Non enim indoctas fabulas secuti notam fecimus uobis domini nostri Iesu Christi uirtutem et praescientiam. Phil. 3: Existimo omnia detrimentum esse propter eminentem scientiam Iesu Christi domini mei. Iac. ultimo: Exemplum accipite, fratres, longanimitatis et patientiae, prophetas qui locuti sunt uobis in nomine Domini. Hieronymus in prologo Super Pentateucum: "Quid igitur? Damnamus ueteres? Minime!" Sed cunctis illis apostolos praefero.
7. Septimo, ut dicit Glossa eadem habet gemitum pro cantu. Significat sanctam animam non quaerentem consolationem in hoc mundo, sed semper suspirantem et gementem pro alio saeculo, Is. 59: Rugiemus quasi ursi omnes et quasi columbae meditantes gememus. Is. 38: Sicut pullus hirundinis sic clamabo, et meditabor ut columba, attenuati sunt oculi mei suspicientes in excelso. Augustinus Ad Probam: "Omnis anima in hoc mundo se debet reputare desolatam et miseram"; et addit: "In diuitiis huius mundi non potest esse uerum solatium".
8. Octauo, ut habetur in eadem Glossa, gregatim uolat et societatem diligit. Significat animam bonam libenter se iungentem sanctis uiris siue religiosis personis, Eccli. 4: Congregationi pauperum affabilem te facito; idem 6: In multitudine presbyterorum prudentium sta, et sapientiae illorum ex corde coniungere. Augustinus Ad Probam: "Adsint boni homines quaecumque tristia mitigantur et leuigantur".
9. Nono, ut dicit eadem Glossa, alis et rostro se defendit. Significat sanctos uiros desideriis caelestibus et sursum actionibus mentalibus et uerbis sacrae Scripturae se armare contra tentatores et tentationes, Eph. 7: Induite uos armaturam Dei ut possitis resistere in die mala; galeam salutis assumite et gladium spiritus, quod est uerbum Dei. Adamantius Super Iosue 15: "Virtuosiora sunt uerba sanctae Scripturae quam umquam carmina incantantium uenenata".
10. Decimo, ut ponitur in eadem Glossa, cadauera et alia immunda non recipit. Significat hominem qui est in caritate nolle refici nec delectari nisi in operibus mundis et religiosis, I Thess. 4: Non enim uocauit nos Deus in immunditiam, sed in sanctificationem. Bernardus De amore Dei: "Sanctis uiris uniuersa caro est instrumentum boni operis".
11. Vndecimo, ut habetur in eadem Glossa, geminos pullos nutrit. Significat hominem duo praecepta caritatis fouentem atque colentem et circa ea totaliter uersantem et intendentem, Luc. 10: In his duobus mandatis tota lex pendet et prophetae; hoc fac et uiues. Augustinus in regula sua in principio: "Ante omnia fratres mei diligatur Deus deinde proximus, quia haec praecepta sunt specialiter nobis data".
12. Duodecimo, sicut dicit Glossa super illud Cant. 5: Oculi eius sicut columbae super riuos aquarum: "Super fluenta residens umbram accipitris de longe uenientis inspicit quam statim, ut uidet, ad interiora foraminis fugiens se abscondit; ibidem etiam ab aestu se protegit et defendit". Significat animam religiosi hominis intendentem sedule speculationi siue considerationi Scripturarum sanctarum in quibus et per quas cognoscens tentationum uersutias et hostiles circa se nequitias recurrit ad interiora per orationem et sacram meditationem conseruanda et contutanda uel etiam, ut tactum fuit supra, ad Christi crucifixi plagas et tormenta. Vnde super illud Cant. 2, Veni in foraminibus petrae dicit Bernardus in quodam sermone: "Columba in foramine petrae" secura est ab accipitre et ab aestu, quia uir iustus in uulneribus Christi per memoriam passionis positus per ipsam protegitur ab insidiis daemonum et refrigeratur a uitiorum ardore. Vnde dicit Origenes De passione Christi: "Tanta est uirtus sedulae meditationis passionis Christi, ut si continue in memoria teneatur, nulla concupiscentia, nulla peccati uel daemonum superare possit tentatio, sed ad eius praesentiam totus peccati et mortis fugatur exercitus".
13. Decimo tertio, ut dicit Constantinus in Viatico, sanguinem habet medicinalem. Dicitur enim quod sanguis eius sub dextera ala extractus et calidus, oculis impositus siue instillatus, dolorem mitigat et sanat opthalmiam oculorum. Significat sanguinem dominicae passionis prodeuntem de latere dextro, si deuotio flammea adsit emundare omnem caliginem siue caecitatem culpae et ignorantiae de anima, Heb. 9: Sanguis Christi emundabit conscientiam nostram ab operibus mortuis ad seruiendum Deo uiuenti. Bernardus De passione Christi: "O copiosa apud Deum redemptio, quia non gutta sanguinis, sed unda per quinque partes corporis emanauit".
14. Decimo quarto, ut dicit idem in eodem et similiter Aristoteles, fimum habet ardentem quem de nido eicit, et flios ut eiciant instruere consueuit. Significat uirum euangelicum concupiscentiam contractam siue terrenorum amorem a se omnino excutere toto affectu et pro posse ad hoc ipsum alios fidei domesticos prouocare exemplo et hortamento, Phil. 3: Omnia detrimentum feci et arbitror ut stercora, ut Christum lucrifaciam. Dixit beata Eugenia, ut habetur in gestis eius, Melaniae ciui ditissimae offerenti sibi diuitias si ei commisceri uellet, quam credebat esse uirum: "Habeant opes tuas tibi similes, nos delectat mendicare cum Christo". Simile et fortius dixit beata Agnes praefecti filio: "Discede, inquit, a me pabulum mortis, quia iam ab alio amatore praeuenta sum" etc. "Posuit signum in faciem meam, ut nullum praeter eum amatorem admittam". Narrat quoque beatus Ambrosius in libro III De sancta uirginitate fuisse iuuenem quendam tanti amoris ad sanctam pudicitiam quod sentiens mulieres in se intendere propter oris decorem cultro circumcidit labia et deonestauit ut nulla in eo posset scandalizari. Simile narrat Valerius de quodam adolescente mirae pulchritudinis, et hoc in libro IV.
15. Decimo quinto, ut dicit Gregorius, columba pacis est nuntia pacisque significatiua. Significat religionem Minorum Fratrum qui pacem praedicant, pacem optant, pacem annuntiant, Gen. 8: Columba, et est Minorum ordo, uenit ad eum, id est ad ecclesiasticum coetum, ad uesperam, id est circa mundi senectutem, portans ramum oliuae uirentibus foliis in ore suo. Ambrosius in oratione benedictionis palmarum: "Deus qui per oliuae ramum columbam pacem terris redditam nuntiare iusissiti" etc.
16. Decimo sexto, dicit idem, est simplicitatis forma. Simplicissimum enim animal est, tam in aspectu quam in respectu siue contuitu. Significat uiros euangelicos sine duplicitate uel malitia conuersantes, Matth. 10: Estote simplices sicut columbae. Scribitur de beato Dominico quod hoc eum cunctis faciebat gratissimum quod simplici gradiens uia nullum unquam duplicitatis aut fictionis praetendebat uestigium. Cantatur quoque de beato Francisco: "Vt nouis sancti merita remunerantur natis, his noua tradit monita, uiam simplicitatis".
17. Decimo septimo, ut dicit idem, est natura munda et inter aues mundas numeratur, Leu. 11 et Deut. 14. Significat castitatem adamantes atque a pueritia seruantes, Cant. 6: Vna est columba mea, perfecta mea. Scribitur de beato Martino quod integer fuit a uitiis quibus illud hominum genus implicari solet. Scribit etiam beatus Augustinus in libro Confessionum, quod caelibatus Ambrosii laboriosus sibi uidebatur.
18. Duodeuigesimo, ut dicit idem, est proie fecunda. Significat abundantes multis bonis operibus, Prou. 15: In abundanti iustitia, uirtus maxima est. Dionysius De ecclesiastica hierarchia: "Virtutis proprium est semper et continue proficere".
19. Vndeuigesimo, ut dicit idem, est pietatis aemula; pietatis enim est ualde repraesentatiua tam aspectu quam gemitu. Significat religiosos uiros et pios, qui tam habitu quam aspectu et effectu pietatem praetendunt et prosequuntur, Eccli. 44: Hi sunt uiri misericordiae, quorum pietates non defuerunt. Dixit beatus Ambrosius matri Augustini frequenter pro conuersione filii depraecanti cum lacrimis: "Vade. Impossibile est enim ut filius tantarum lacrimarum pereat". Scribit etiam Augustinus in libro Confessionum de beato Ambrosio quod erat pietatis antistes. Similiter ibidem ponit de matre sua quod erat pietate fortis et non curabat nisi de Deo et de diuinis.
20. Vigesimo, ut dicit Hieronymus, est iniuriae immemor in tantum, ut sublatis sibi pullis, in eodem loco nidificare non cesset, oblita cuiuslibet damni. Significat amicos Dei qui exemplo Christi non portant rancorem uel odium, sed obliuiscuntur damnorum et iniuriarum, contumeliarum et conuitiorum, iuxta formam sapientis, Eccli. 10: Omnis iniuriae proximi ne memineris. Gen. ultimo: Obsecro ut obliuiscaris sceleris fratrum tuorum, atque malitiae quam exercuerunt in te. Scribitur in Summa collationum de quodam philosopho, similiter et de quodam imperatore, quod cum cetera mirabili memoria retinerent, solas iniurias obliuioni tradebant.
21. Vigesimo primo, ut dicit Ambrosius in Hexaemeron in Aegypto et in Syria instruitur columba ut litterarum sit gerula et prouinciae ad prouinciam internuntia. Naturaliter enim diligit locum et mansionem ubi primitus est nutrita et quantumcumque deferatur ad longinquas partes semper redit ad propria, si libertati fuerit restituta. Tali autem columbae solet ligari littera sub ascella cautius quae dimissa se eleuet in aera et numquam cessat donec redeat ad natiuitatis suae prima loca. Significat familiares siue officiales bonos fideles et utiles bene agentes et utiliter et efficaciter et perseueranter pertractantes et administrantes bona domini sui; recognoscentesque beneficia primitiua, Eccli. 7: Seruus sensatus sit tibi dilectus quasi anima tua. Non defraudes illum libertate neque inopem derelinquas illum. Scribitur in legenda beatorum martyrum Vitalis et Agricolae quod bona seruitus et bona libertas apud Deum aequa lance appenduntur.
22. Vigesimo secundo, ut experimento cognoscitur, habet pedes rufos seu rubeos. Significat hominem diuino amore in affectibus inflammatum, Cant. 5: Dilectus meus candidus et rubicundus. Dicebat beata Agnes, ut habetur in passione sua: "Mel et lac ex eius ore suscepi et sanguis eius ornauit genas meas".
23. Vigesimo tertio, ut ponit Gregorius in Moralibus: "Stulte est curiosa". Nam sedens super arborem circumspicit et ad quam partem uelit sedere quasi deliberans collum undique circumflectit. Sed saepe dum de uolatu deliberat antequam uolatum arripiat, sagitta eam transuolat et ideo propositum non perficit, quia quod diutius facere proposuit in tempore congruo non perficit. Significat quosdam sapientes apud semetipsos, contra formam apostoli Rom. 12, qui suae prudentiae innitentes et suae sapientiae modum non ponentes contra formam datam, Prou. 3 et 23, dum semper bona proponunt et non faciunt morte uel gehenna praeuenti, inueniunt se frustratos atque seductos. Et hoc uult dicere Os., cum dicit cap. 7: Factus est Ephraim quasi columba seducta -- alia littera habet 'columba praeuenta' -- non habens cor. Quo contra dicit beatus Hieronymus Ad Paulinum habentem sanctum desiderium et differentem opus: "Festina, quaeso te, et haerenti in salo nauiculae funem magis praecide quam solue". Facile contemnit omnia qui semper cogitat se esse moriturum.
24. Vigesimo quarto, ut dicit Hieronymus Super prophetas minores: "Columba est naturaliter timida, raroque secura, nisi cum in foramine petrae se recolligit ubi aliqualiter requiescit". Significat pusillanimes et non confidentes ueraciter, sed semper in pusillanimitate et pauore exsistens siue manentes, Iob 15: Sonitus terroris semper in auribus eius; et cum pax sit, ille insidias suspicatur. Non credit quod reuerti possit de tenebris ad lucem circumspectans undique gladium. Quo contra dicitur a sapiente: "Omne solum forti patria est" et "forti et magno animo omnis dies unus".
25. Vigesimo quinto, ut dicitur in Diaetis, caro eius est ad digerendum dura et uiscosa. Unde grossum dat nutrimentum et maxime caro pullicorum ante uolatum. Quanto etiam uetustior, tanto durior et peior. Significat duros mente inuiscatosque libidine iuuenili, inueteratos etiam in peccatis, Rom. 2: Secundum duritiam autem tuam et cor impoenitens, thesaurizas tibi iram in die irae et reuelationis iusti iudicii Dei. Dan. 13: Inueteratae dierum malorum etc. Is. 65: Puer centum annorum morietur, et peccator centum annorum erit maledictus. Quo contra legitur de beato Martino quod "diuinam potius seruitutem sacra illustris pueri spirauit infantia"; et de beato Hieronymo quod uestem Christi puer Romae suscepit.
26. Vigesimo sexto, ut dicit auctor, aliquando inuenitur columba domita quae ad deceptionem siluestrium est instructa. Nam siluestribus se associans eas ad rethe ducit et ut cautius eas decipiat cum illis intrat aucupis rethae et inuolui se permittit sub amicitiae specie et quasi ad pascua eas alliciendo ad laqueum et interitum pertrahit. Significat adulatores et deceptores et stuprorum procuratores siue procuratrices, qui uel quae sub praetextu complacentiae ducunt ad tormenta gehennae et inuoluuunt laqueo animaduersionis extremae, Eccle. 7: Inueni amariorem morte mulierem quae laqueus uenatorum est, et sagena cor eius, uincula sunt manus illius. Qui placet Deo effugiet illam; qui autem peccator est, capietur ab ea. Origenes in homelia De cannanea: "Mulier caput peccati, arma diaboli, explusio paradisi, corruptio legis antiquae".
27. Vigesimo septimo, ut dicit auctor, instruibilis est ad deceptiones agendas, ut patet exemplo columbae Mahometi quae, ut scribitur in actibus eius, dum coram populo grana de aure eius eligeret, putabatur lex diuina reuelatione Mahometi auribus tradi. Significat iuuenes permittentes se seduci et trahi ad omnem partem, Prou. 7: Considero uerecordem iuuenem, et infra statim sequitur meretricem, quasi agnus lasciuiens et quasi bos ductus ad uictimam et ignorat quod stultus trahatur ad uincula, et quod de periculo animae illius agitur. Quo contra legitur de beato Benedicto in II Dialogorum quod "aetatem moribus transcendens nulli animum uoluptati dedit, timens ne si quid de scientia mundi attingeret ipse quoque immane praecipitium totus iret".
28. Vigesimo octauo, ut dicit Hieronymus Super prophetas minores, quanto pennosior, tanto fecundior inuenitur. Vnde columbae habentes pedes pennatos fere pullificant omni mense. Significat refertos uirtutibus et donis gratiae esse fructuosos in Ecclesia et in familia, Iac. 3: Quae desursum est sapientia, plena est misericordia et fructibus bonis. Prou. 15: In abundanti iustitia, uirtus maxima est. Ambrosius Super Lucam et legitur in homelia De ramis palmarum: "Quis enim alius tales ferret fructus olearum non curuescentium ubertate baccarum, sed plenitudine spiritus gentium fecundarum". Ego, inquit, sicut oliua fructifera in domo Dei, speraui in misericordia etc.
<Cap. 7: De coturnice>
Coturnices has condiciones siue proprietates inueniuntur habere.
1. Primo enim, ut dicit Isidorus, sunt aues certa habentes adueniendi tempora, gregemque facientia et ducentia. Significant regulariter uiuentes et in congregatione, Ps. 132: Ecce quam bonum, et quam iucundum, habitare fratres in unum. Exemplum dat beatus Ambrosius in libro De paradiso, ubi dicit quod mille quingenti serui Dei erant in deserto simul Deum colentes sub patre Pachomio. Similiter beatus Hieronymus in epistola 64 dicit quod in deserto Aegypti erant quingenti famulantes Deo uno uictu et habitu.
2. Secundo, ut dicit idem, multum timent accipitrem. Quandiu enim uident uel sentiunt ipsum, de terra non surgunt. Significant daemonem esse timendum et summe cauendum et contra eius insidias uigilandum, I Pet. 5: Aduersarius uester diabolus tamquam leo rugiens circuit, quaerens quem deuoret; cui resistite fortes in fide. Leo Papa in sermone De circumcisione: "Non desinit hostis antiquus deceptionum laqueos ubique praetendere et ut quoquo modo fidem credentium corrumpat instare".
3. Tertio, ut dicit idem, hae aues habent duces sicut et grues, et ideo quia timent accipitres, cura est eis sollicitare duces per quos cauent propria discrimina ne capiantur. Significant bonos subditos eligentes sibi bonos praelatos et strenuos et assistentes eis in suo officio ne periculum aliquod animarum incurrant, Act. 20: Attendite uobis, et uniuerso gregi in quo posuit uos Spiritus Sanctus episcopos regere Ecclesiam quam acquisiuit sanguine suo. Bernardus Ad Eugenium: Pastores tales sint qui utique "sint in iudicio recti, in consilio prouidi, in iubendo discreti, in disponendo industrii".
4. Quarto, ut dicit idem, haec auis mare transiens, cum lassatur in aquam descendit, et unam alam erigens uelum sibi facit. Significat iustum in suis uexationibus recurrere ad lacrimas deuotionis, et animam exponere caelestibus influentiis siue afflatibus charismaticis, Ps. 76: In die tribulationis meae Deum exquisiui, manibus meis nocte contra eum, et non sum deceptus. Exemplum de beato Antonio monacho qui, ut habetur a beato Hieronymo De uitis patrum; sua oratione et recursu ad Deum daemones submissos a philosophis quattuor mirabiliter superauit quia semper inueniebatur orans uel legens diuina plorans aut se consignans.
5. Quinto, ut ponit idem, hae aues sunt ad cibos gratissimae. Significant consolationes gratiae caelestis siue recreationes Scripturae uenerabilis, Sap. 16: Bene disposuisti populum suum parans illis nouum saporem ortigometram. Eadem auis est duo habens nomina. Damascenus in libello suo: "Pulsemus paradisum Scripturarum sanctarum qui optimus, qui deiferus circumuolat nostras aures".
6. Sexto, ut ponit beatus Ambrosius, speciem suam multum diligunt et ideo uociferando mutuo se requirunt. Significant communem caritatem in familia siue congretatione et mutuam ad bonam cohortationem, I Pet. 4: Ante omnia autem mutuam in uobismetipsis caritatem continuam habentes. Heb. 3: Adhortamini uosmetipsos per singulos dies. Beatus Franciscus dicit in regula sua: "Vbicumque fuerint et se inuenerint fratres ostendant se domesticos" etc.
7. Septimo, ut dicit Isidorus, citissime currunt super terram. Significant profectum bonorum ualidum, Ps. 83: Ibunt de uirtute in uirtutem etc. Dionysius De ecclesiastica hierarchia: "Virtutis est semper et continue proficere".
8. Octauo, ut dicit idem, haec auis sola habet morbum caducum, sicut et passer. Significat cupidos uel cadentes ex consuetudine in peccatum, I Tim. ultimo, 9: Qui uolunt diuites fieri, incidunt in tentationem et in laqueum diaboli, et desideria multa et nociua, quae mergunt hominem in interitum et perditionem. Hieronymus Ad Paulinum: "Infidelis etiam obolo indiget".
9. Nono, ut dicit idem, habent semina uenenosa, nam cibus earum est elleborus propter quam causam ueteres eis uesci prohibuerunt. Vnde si ab animali sumatur in multa quantitate, nocebit utenti eo. Significant consolationes huius mundi esse uenenatas. Cibus enim et recreatio earum principium et finis sunt suspecta, et ideo si recipiantur per usum uel nimietatem nocent animae, I Ioan. 2: Nolite diligere mundum, neque ea quae in mundo sunt, quoniam omne quod in mundo est, concupiscentia carnis est, aut concupiscentia oculorum, aut superbia uitae. Glossa super 1 cap. epistolae beati Iacobi: "Mali nihil habent in caelo, et uos nihil in mundo".
10. Decimo, ut dicit idem, habent strictas uenas circa cor et ideo digerunt elleborum. Significant habentes conscientiam potius strictam quam largam posse magis et plus et melius elongari a peccatis et uitiis et superferri concupiscentiis uariis huius mundi, Prou. 28: Beatus homo qui semper est pauidus; qui uero mentis est durae, corruet in malum. Gregorius in Moralibus et alibi: "Bonarum mentium est ibi culpam agnoscere ubi culpa non est".
<Cap. 8: De cygonia>
Cygonia has habet condiciones siue proprietates secundum auctores.
1. Primo enim, ut dicit Isidorus, est auis fluuialis, se ipsam purgans rostro suo. Quando enim ex ciborum multitudine sentit se grauatam, aquam marinam intra collum recolligit, quam per anum ad interiora infundit. Quae remolliendo compacti cibi duritiam et mordificando intestina superflua eicit et expellit. Significat purgationem animae repletae peccatis siue uitiis uenenatis per contritionem et confessionem, Ps. 31: Dixi: confitebor aduersum me iniustitias meas Domino, et tu remisisti impietatem peccati mei. Gregorius in Moralibus et alibi: "Peccatum quod cito per poenitentiam non diluitur, suo pondere mox ad aliud trahit".
2. Secundo, ut dicit idem, haec auis serpentum ouis uescitur, et ex eius gratissimam escam defert pullis suis. Significat detractores pasci et pascere alios aliorum infamiis et morsibus uenenatis, Prou. 30: Generatio, quae pro dentibus gladios habet, et commandit molaribus suis, ut comedant inopum terram et pauperes ex hominibus. Bernardus Super Cant.: "Ferit caritatem in omnibus, qui se audiunt, lingua maledicta, et necat funditus et exstinguit". Quod contra, Iac. 3: Nolite detrahere alterutrum etc.
3. Tertio, ut dicit idem, ciconia dicitur quasi cicannia, quia conquassiente rostro, quasi cum canna sonum facit. Significat multiloquios siue garrulos, Prou. 10: In multiloquio peccatum non deerit. Prou. 26: Vidisti hominem uelocem ad loquendum? Stultitia magis speranda est quam illius correctio. Quo contra, Dionysius De angelica hierarchia circa finem: "Debito silentio secretum Dei conseruamus in nobis".
4. Quarto, ut dicit idem, ueris est nuntia et in suo aduentu praedicat nouitatem temporis. Significat praedicatores Euangelii praedicantes et annuntiantes uitam aeternam, I Ioan. 1: Testamur, et annuntiamus uobis uitam aeternam, quae erat apud Patrem et apparuit nobis. Gregorius in homelia Secundae Dominicae Pentecostes: "Homo quidam fecit coenam magnam et uocauit multos, quia Deus aeternus refectionem aeternam parauit et ad eam per praedicatores inuitare de omni gente et aetate non desistit".
5. Quinto, ut dicit idem, serpentibus est inimica; rostro enim eos percutit et interficit, et quandoque deuorat et reglutit. Significat odium daemonum et malorum hominum, Eccli. 13: Quid communicabit cacabus ad ollam? Quando enim se colliserint, confrigentur. Ambrosius in sermone Dominicae de Passione: "Sic amat diabolus peccatorem, ut habeat quemadmodum gluto amat procellum ut comedat". Talis est amor diaboli ad suos.
6. Sexto, ut dicit idem, societatem [humanam] et frequentiam diligit et ideo nidificare super domos ab hominibus inhabitatas consueuit. Significat conuentum siue congregationem sectantes et adamantes, Eccli. 4: Congregationi pauperum affabilem te facito. Ps. 132: Ecce quam bonum et quam iucundum habitare fratres in unum.
Exemplum ponit beatus Hieronymus De uitis patrum de senibus anachoritis qui omni dominica conueniebant simul ad Missam et exhortationem aedificationis, et quandoque ad refectionem corporis.
7. Septimo, ut dicit idem, nidum suum primum, nisi fuerit coacta, non dimittit de facili, sed in suo recessu contra hiemem terra replet et cum luto uirgulas nidi et spinas compaginat, ne aliquis uentus tempestuosus ipsum in hieme deiciat aut dissolue In reditu autem suo in uere eundum locum obtinet uel occupat, et ab aliis nidum occupare uolentibus protegit et defendit. Significat unumquemque debere esse contentum uocatione sua et pro ea conseruanda sibi debere esse studiosum atque sollicitum, I Cor. 7: Vnumquemque sicut uocauit Deus, ita ambulet. Vnusquisque in uocatione sua, qua uocatus est, in ea permaneat apud Deum. Narrat beatus Hieronymus In uitis patrum de Ioanne simplice anachorita qui, non exsistens contentus communi uita, consortiorum proiecto pallio, in eremum remotiorem accessit, uolens expeditus et securus more uiuere angelorum, non hominum. Factaque septimana, regressus quia propositum seruare non poterat, non aperiebatur ei, immo inuehebatur quod Ioannes factus erat angelus. Sicque confutatus rediit ad primordia sua, et uixit de cetero sicut alii.
8. Octauo, ut dicit Aristoteles, uiuente femina, mas cum alia causa coitus non se associat, sed quoad nidum et generationis officium feminae fidem seruat. In qua, si masculus aliquo casu adulterii concubitum praesenserit, ultra secum non cohabitat, sed rostro, si potest, eam transuerberat atque necat, alias etiam quam in nido feminam non calcat. Significat fidem coniugii et zelum et honestatem ipsius, I Thess. 4: Sciat unusquisque uestrum uas suum possidere in sanctificatione et honore, non in passione desiderii sicut gentes, quae ignorant Deum. Non enim uocauit nos Deus in immunditiam etc. Ambrosius Super Lucam: "Seruatur itaque sanctae Mariae desponsatae Ioseph, sicut pudore integra, ita inuiolabilis opinione uirginitas. Nec decuit uirginibus sinistra opinione uiuentibus uelamen excusationis relinqui, quod infamata mater quoque Domini uideretur".
9. Nono, ut dicit idem et similiter beatus Ambrosius, mas cum femina incumbando super oua uices mutat, pullos suos affectu diligit et custodit, et ex assiduo cubitu super eos plumas perdit pater. Quando etiam est in pascuis, mater in nido residet; et e conuerso quando reuertitur mas, femina euolat ad pascua, et masculus nidum fouet. Significat sollicitudinem et diligentiam quam debent habere praelati maiores et inferiores ecclesiarum circa educationem subditorum in doctrina et salutem ipsorum, Gal. 4: Filioli mei, quos iterum parturio, donec formetur Christus in uobis. Chrysostomus De laudibus Pauli: "Quasi totum mundum genuisset Paulus, sic omnes in regnum Dei festinabat inducere docendo, pollicendo, tum orando tum supplicando pro ipsis".
10. Decimo, ut dicit beatus Ambrosius in Hexaemeron: Illis circa filios educandos pietas est eximia, quantum etiam de tempore expendunt in eis, tantum illae a pullis suis in senectute sua uice reciproca nutriuntur. Significant nos debere honorare et fouere parentes et eorum recolere beneficia, et maxime in tempore indigentiae, Tob. 4: Honorem habebis matri tuae omnibus diebus uitae tuae. Memor enim esse debes quae et quanta pericula sit passa propter te in utero suo. Eccli. 3: Qui timet Deum, honorat parentes, et quasi dominis seruiet his, qui se genuerunt, in omni opere et sermone. Hieronymus in quadam epistola: "Praepositum monasterii ames ut patrem, diligas ut doctorem, credas quidquid tibi dixerit".
11. Vndecimo, ut ponit auctor: "Quamuis uenenosa comedant, ut ranas et serpentes et huiusmodi, uenenum tamen naturam earum non superat nec immutat, ideo est eis refectio et nutrimentum quod hominibus et multis aliis est uenenum. Vi enim calons in earum interioribus dominantis uirtus ueneni exstinguitur et superatur". Significant mala non obesse bonis, qui non uincuntur a malo, sed ex uirtute caritatis in anima calescentis uincunt in bono malum, secundum illud apostoli Rom. 12. Exemplum in beato Ioanne euangelista qui, ut habetur in uita ipsius, bibit uenenum et nil nocuit ei. Augustinus in libro Retractationum: "lusto nil nocere potest".
12. Duodecimo, ut ponit Ambrosius in Hexaemeron: Ciconiae maria transuolant et collecto agmine, ad calidas regiones simul uolant. In suo autem descensu comites habent comices quae ipsas praecedunt, et quasi ciconiis ducatum praebentes contra aues infestas eis pro uiribus se opponunt. Significat quod mali aliquando subseruiunt bonis et saeculares religiosis in hac mundi peregrinatione, Act. 28: Barbari uero praestabant nobis non modicam humanitatem. Accensa enim pyra reficiebant nos propter imbrem, qui imminebat, et frigus. Exemplum de latrone illo qui dicitur beatae Mariae et puero suo obsecutus in saltu dubio quando in Egyptum conuolabant.
13. Decimo tertio, ut dicit idem, quando pulli earum nascuntur, crura, pedes et rostra habent ad modum cygni ualde nigra. Sed deposita paulatim nigredine rubere tanto plus incipiunt quarto plus senescunt. Significant homines qui omnes nascuntur filii irae propter originale, tamen per baptismum fiunt filii gratiae et caritatis geminae usu, quanto plus procedunt in aetate, tanto magis proficiunt in uirtute et bonitate, et in ipsa duplici caritate, Eph. 2: Eramus natura filii irae, sicut et ceteri; Deus autem, qui est diues in misericordia, propter nimiam caritatem suam, conuiuificauit nos Christo, et conresuscitauit, cuius gratia sumus saluati. Dionysius De ecclesiastica hierarchia: "Virtutis est semper et continue proficere".
<Cap. 9: De cornice siue cornicula>
Cornix siue cornicula has condiciones siue proprietates inuenitur habere.
1. Primo enim, ut dicit Isidorus, est auis garrula et impia, incolis ubi habitat multum nociua. Significat homines usuranios crudeliter nocentes uicinis, siue mulieres rumigerulas et clamosas siue rixosas immites et portantes scandala in uicinia, Prou. 9: Mulier stulta et clamosa, plenaque illecebris, et nihil omnino sciens. Sedet in foribus domus suae, ut uocaret transeuntes et pergentes itinere suo. Origenes in homelia De Canannea: "Mulier caput peccati, arma diaboli, explusio paradisi, corruptio legis antiquae". Eccli. 25: A muliere initium factum est peccati, et per illam omnes morimur Commorari leoni et draconi placebit, quam cum muliere rixosa.
2. Secundo, ut dicit idem, immundis pascitur et uenenosis. Significat luxuriosos qui delectantur in immunditiis sub praetextu carnalis dulcedinis. Acquirunt sibi amaritudinem siue uenenum sempiternae mortis, Prou. 5: Fauus distillans labia meretricis, et nitidius oleo guttur eius; nouissima autem eius amara quasi absinthium. Gregorius in libro Dialogorum: "Poena aperiet oculos quos culpa nunc claudit".
3. Tertio, ut ponit idem, diutissime uiuit et circa senectutem in pluma albescit; sed in carne intrinsecus quanto diutius uiuit, tanto plus denigrescit. Significat malos homines qui in senectute uidentur uelle emendari et praetendunt uelle a uitiis suis et peccatis purgari et renouari, sed quantum ad rei ueritatem moriuntur in iniquitatibus suis semper crescentes in malo, Is. 65: Puer centum annorum morietur, et peccator centum annorum erit maledictus. Exemplum de presbyteris Susannae. Inueteratis dierum malorum, Dan. 13. Exemplum etiam ponit beatus Gregorius in III Dialogorum de Lodoilgo rege Gothorum qui quidem, quia uera esset fides nostra agnouit, sed finaliter ad salutem peruenire non meruit.
4. Quarto, ut dicit idem, uulpem prae ceteris animalibus plus odit et ei oculos eruere aut pungere, et ubicumque potest offendere, satagit. Significat in hoc bonum uirum detestante summe diabolum et haereticorum coetum et omne malignorum concilium et consilium, Ps. 25: Odiui ecclesiam malignantium et cum impiis non sedebo. Seneca Ad Lucillum: "Primus gradus innocentiae est odisse nefanda".
5. Quinto, ut dicit idem, aquilae et omnibus auibus praedae est infesta mirabiliter et importuna. Nam aquilam, quam tangere formidat, garritu et uolatu insequitur et infestat, sed de sua improbitate non semper lucrum reportat, quia post longam aquilae dissimulationem, aliquando ab ea rostro percutitur et interficitur, quando ei plus debito appropinquat. Significat illos qui sunt rebelles praelatis suis et superioribus uerbis et contra positionibus, qui etsi ad horam portentur, finaliter tamen quando non resipiscunt diuinitus iudicantur. Exemplum in Core, Dathan et Abiron, qui sic se habuerunt contra Moysen et Aaron, et tandem cum familiis et rebus suis descenderunt uiui in infernum, operti humo, ut habetur Num. 16. Exemplum similiter de duobus monachis beati Bernardi in monasterio Clarauallensi qui, ut habetur in gestis eius, concitantes contra patrem suum multitudinem et non resipiscentes, accedentesque audacter ad sacram communionem, audierunt secreto tunc a beato Bernardo: "Ego quidem uobis do sacramentum, sed minime dubito quia caeleste sentietis et portabitis iudicium".
6. Sexto, ut dicit beatus Ambrosius in Hexaemeron: Cornices ciconias conducunt trans mare et dirigunt et uelut quibusdam turmis a stipantibus eius turmatim se coniungunt et contra alias aues ipsis ciconiis infestas dimicantes propriis periculis aliena bella suscipiunt. Cuius indicium est quia eo tempore quo ciconiae transuolant mare, non inueniuntur in locis solitis residere, et quia cum uulnere reuertentes, manifesta quadam sanguinis uoce ceterisque indiciis, ostendunt grauem se certaminum subisse conflictum. Significant haec quod saeculares prosunt religiosis, iuxta illud Eccli. 4: Congregationi pauperum affabilem te facito. Et quod boni exponunt se periculo pro aliorum salute, I Ioan. 2: Christus pro nobis animam suam posuit, et nos debemus pro fratribus animas ponere. Bernardus De amore Dei: "Sanctis uiris uniuersa caro est instrumentum boni opens".
7. Septimo, ut dicit idem beatus Ambrosius ibidem: Admiranda est huius auis circa parentes clementia. Nam cum eos per longaeuam senectutem plumarum tegimine et alarum regimine minorari contingit, cornices minores propriis pennis eos fouent et collecto cibo pascunt. Quando etiam parentes earum senescunt eos fulchro alarum suarum subleuant et ad uolandum exercent, ut in pristinos usus membra resoluta reuocent et reducant. Significant manifeste quanta et qualis debet esse pietas et diligentia hominum ad parentes et praelatos siue superiores suos, maxime in senectute et tempore indigentiae, Eccli. 3: Qui timet Deum, honorat parentes, et quasi dominus seruiet his qui se genuerunt, in omni opere et sermone. Hieronymus in quadam epistola: "Praepositum monasterii ama ut patrem; dilige ut doctorem, credas quidquid tibi dixerit".
<Cap. 10: De coruo>
Coruus has condiciones siue proprietates inuenitur habere secundum auctores.
1. Primo enim, ut dicit Gregorius in Moralibus et Isidorus similiter, pullorum suorum ora hiantia respicit, quibus cibum prius non ministrat nisi prius per pennarum nigredinem proprii coloris similitudinem recognoscat; postquam eos nigrescere conspicit, totis suis uiribus deinceps eos pascit. Significat mundanos homines qui nolunt diligere nec fouere nisi sibi similes, Ioan. 7: Non potest mundus odisse uos, me autem odit, quia ego testimonium perhibeo de illo, quia opera illius mala sunt. Chrysostomus in sermone Tertiae dominicae Quadragesimae: "Bonum mali uidere non possunt; sic bonorum uita detrimentum est pessimorum".
2. Secundo, ut dicit Augustinus Super Psalmos, Gregorius in Moralibus et Isidorus, dicuntur pulli coruorum caelesti rore pasci quamdiu non nigrescunt eorum plumae, quo facto alantur a parentibus. Significant gratiam Dei reficere innocentes siue Christi pauperes innocenter in religione uiuentes et usum orationis habentes, Iob 39: Quis praeparat coruo escam suam, quando pulli eius ad Deum clamant, uagientes eo quod non habent cibos. Ps. 146: Qui dat iumentis escam ipsorum, et pullis coruorum inuocantibus eum. Ambrosius super illo II Cor. 4 et est in Glossa continua: "Aporiamur sed non destituimur; aliquando usque ad tantam paupertatem uenimus ut plerumque uitae necessaria desint, sed non destituimur, quia tandem Deus succurrit et subuenit nobis".
3. Tertio, ut dicit Isidorus, petit coruus in cadaueribus mortuorum loca occulta. Significat detractores siue infamatores libenter inuestigare bonorum occultos et aliis ignotos defectus; quo contra Ps. 100: Detrahentem secreto proximo suo hunc persequebar. Bernardus in sermone quodam Super Cant.: "Torquentur in bonis seniorum suorum, in malis pascuntur".
4. Quarto, ut dicit Fulgentius, in quodam tractatu suo, est auis clamosa et diuersas formans uoces. Solus enim coruus inter aues 64 habet uocis mutationes. Significat adulatores et susurrones et linguam uertentes et uariantes, Prou. 26: In labiis suis intelligitur inimicus, cum in corde tractauerit dolos. Quando submiserit uocem suam, ne credas ei, quoniam septem nequitiae sunt in corde illius. Bernardus Super Cant.: "Videas ambulare seorsum, conuenire sibi, et sedere pariter, et procaces laxare linguas".
5. Quinto, ut dicit Isidorus, est auis dolosa res furtiue subtrahens et reponens in locis abditis et absconditis. Significat fures et dolosos et cupidos, Hab. 2: Vae ei qui congregat non sua; usquequo aggrauat contra se densum lutum. Gregorius in homelia super Si quis uult post me uenire: "Quid enim uetus, quid carnalis homo nouerat, nisi aliena rapere si posset" etc.
6. Sexto, ut dicit idem, est immunda auis cadaueribus insidens et in uenenosis rebus et immundis cibum quaerens. Significat carnales et brutales homines luxuriae et immunditiae carnis actibus insistentes et computrescentes, Ioel 1: Computruerunt iumenta in stercore suo. Gregorius in Moralibus: "iumenta in stercore computrescere, est carnales homines in foetore luxuriae uitam finire".
7. Septimo, ut dicit Martianus, secundum augures quandam uim praesagii et diuinationis habent corui, et ideo apud gentiles fuit cornus inter uolucres Apollini consecratus. Significat mundi sapientes semper ad noua intentes et curiosis intendentes et quasi propria se singulares in mundo homines reputantes, Act. 17: Athenienses autem et omnes aduenae hospites, ad nihil aliud uacabant, nisi aut dicere aut audire aliquid noui. Augustinus in Confessionibus et alibi: "Curiosum genus hominum ad cognoscendum uitam alienam, desidiosum ad cognoscendum suam".
8. Octauo, ut dicit Aristoteles libro VII, coruus pugnat cum asino et cum tauro, uolat super ipsos et nocet eis, percutiendo cum rostro et pungit oculos ipsorum. Significat impetentes personas simplices et hebetes siue carentes intellectu uel sensu, Prou. 28: Leo rugiens et ursus esuriens, princeps impius super populum pauperem, dux indigens prudentia, multos opprimet per potentiam. Glossa super illud Ps. 39 Ego autem mendicus sum et pauper: "Pauperes prosequi summa saeuitia est".
9. Nono, ut dicit Aristoteles libro VII, feminae coruorum cubant super oua solae et masculi deferunt eis cibum. Significant sollicitudinem hominum carnalium circa filios, lIb 21: Quare impii uiuunt, subleuati sunt, confortatique diuitiis? Semen eorum permanet coram eis propinquorum turba, et nepotum in conspectu eorum. Quo contra, Ambrosius Super Lucam: "Qui saecularibus uanitatibus occupantur, scire diuina non possunt".
10. Decimo, ut dicit Aristoteles libro VIII, coruus niger est amicus uulpis, et defendit eum siue eam a bestiis contrariantibus sibi. Significat hoc amorem quendam esse inter malos et familiaritatem ad inuicem, Prou. 13: Qui cum sapientibus graditur, sapiens erit; amicus autem stultorum efficietur similis. Eccli. 13: Omne animal diligit simile sibi. Bernardus Super Cant.: "Videas ambulare seorsum, conuenire sibi, et sedere pariter, moxque laxare procaces linguas in destandum susurrium. Vna uni coniungitur" etc.
11. Vndecimo, ut dicit idem ibidem, corui pugnant pugna forti et percutiunt se ad inuicem armis, id est rostris suis et unguibus et alis, uictusque obedit uictori uictoria forti. Significant discordantes in negotiis uel etiam aduocatos contrarios uincentes se inuicem rationabiliter, seu superantes de iure, et concordantes in fine sapienter, Iob 34: Iudicium eligamus nobis, et uideamus inter nos quid sit melius. Quia dixit Iob 'Iustus sum', et Deus subuertit iudicium meum. Augustinus in libro Confessionum IV: Rare dissensiones faciunt magnam unam consensionem.
12. Duodecimo, ut dicit idem, solus coruus in mediis aestiuis feruoribus, contra naturam aliarum auium, ouat et pullificat fetus suos. Significat quod in tempore tribulationis proficiunt singulariter boni et multiplicant opera meritoria aeternae uitae, II Cor. 12: Cum enim infirmor, tunc potens sum. Nam uirtus in infirmitate perficitur. Exemplum de sancto patre leproso, narrat beatus Hieronymus, cui offerebatur pecunia et ipse offerenti respondit: 'Vis mihi auferre Deum qui me septuaginta annis nutriuit sine pecunia?' Et non suscepit. Iterum narrat de alio qui lamentabatur quod cum ceteris annis infirmaretur, uno anno non fuit infirmatus, et de hoc multum dolebat.
<Cap. 11: De cuculo>
Cuculus has habet condiciones siue proprietates secundum expertos homines uel auctores.
1. Primo enim, ut dicit Plinius, est pulcher uariis plumis, sed miser. Significat habentes pulchritudinem corporalem sine probitate uel bonitate, Prou. ultimo, 30: Fallax gratia et uana est pulchritudo, mulier timens Deum, ipsa laudabitur. Iuuenalis uera nobilitas est quam uirtus facit et quae moribus animum ornat, Seneca in epistola 45: "Ille est generosus quia ad uirtutem bene a natura est compositus".
2. Secundo, ut dicit idem, pedibus est debilis, ut patet quando in arbore sedet. Significat quosdam nobiles aspectu et sensus exterioribus, uiles affectibus et dispositionibus interioribus, Prou. 11: Circulus aureus in naribus suis, mulier pulchra et fatua. Quo contra Chrysostomus, Super Matth. homilia 44: "Vna est uera nobilitas, Dei scilicet facere uoluntatem". Bernardus Ad Eugenium libro I: "Genus apostolorum non aliunde nobile quam morum ingenuitate". Valerius libro III: "Socrates natus matre obstetrice et patre marmorario, ad clarissimum gloriae lumen accessit magister uitae optimus". Seneca, epistola 4: "Platonem philosophia fecit nobilem"; et optima indoles Aristotelem.
3. Tertio, ut dicit Martianus, gressum siue uolatum habet furtiuum et remissum, semperque prope terram. Significat hypocritas et haereticos qui semper incedunt duabus uiis fingentes siue praetendentes maturitatis speciem, Eccli. 2: Vae duplici corde, et labiis scelestis et manibus malefacientibus, et peccatori terram ingredienti duabus uiis. Ps. 16 secundum aliam litteram: Propter uerba labiorum tuorum, ego custodiui uias latronis. Ambrosius Super Lucam et alibi: "Simulata aequitas, non est aequitas, sed duplicata iniquitas".
4. Quarto, ut dicit idem, est maximae pigritiae auis; nam numquam facit nidum, quia taedet eum laborare, immo ab aliis auibus inferioribus se factos inuadit et oua non sua comedit. Praeterea cum habeat a natura purgare ortos abrucis siue erucis quibus libentius uescitur, esto quod incipiat, statim resilit. Significat quosdam uiles homines qui tantae negligentiae et pigritiae sunt, ut nolint lucrari uel laborare, sed malunt alienos labores comedere. Tantumque amant quietem uentris quod etiam gratias sibi gratis datas a Deo uel a natura, nolunt exercere, sed praeeligunt in se ipsis marcescere, Prou. 20: Propter frigus piger arare noluit, mendicabit ergo aestate et non dabitur ei. Prou. 27: Abscondit piger manus suas sub ascellas, et laborat si ad os suum eas conuerterit. Eccli. 22: De stercore boum lapidabitur piger; et omnes loquentur super aspernationem illius. Hieronymus Ad Laetam de institutione filiae: "Procliuis est enim malorum emulatio". Et iterum Ad Nepotianum: "Semper aliquid facito, ut diabolus te inueniat occupatum".
5. Quinto, ut dicit Plinius, cum sit auis competentis magnitudinis, tamen est magnae uecorditatis; nam fugit cicadam et aues longe minores se timet insequentes se. Significat quosdam apparentes magnos statura siue persona, et tamen pusillanimes et excordes in audacia et efficicia, Os. 7: Factus est Ephraim quasi columba seducta non habens cor. Canon, et est uerbum Ambrosii Super Lucam: "Vilissimus computandus est nisi praecellat scientia et bonitate qui est honore praestantior". Vnde Seneca, epistola 44: "Ille est generosus qui ad uirtutem bene a natura est dispositus".
6. Sexto, ut dicit Martianus, quando cantum suum sentit irrisioni haberi per hominem simili uoce et modo cantanti correspondentem, post aliquam dissimulationem dimittit suum naturalem cantum et multiplicando uocem, quasi per insultum irridet ipsum hominem et inuehit contra se irridentem. Significat illos qui sunt impatientes ad uerba uel etiam collusiones aliorum, quo contra Rom. 15: Debemus autem nos firmiores imbecillitates infirmorum sustinere, et non nobis placere. Etenim Christus non sibi placuit, sed quemadmodum scriptum est: Impropria impropriantium tibi ceciderunt super me. Poeta: "Dissimulare scire pro loco et tempore, summa prudentia est". Versus: "Nobile uincendi genus est patientiae uirtus, uincit qui patitur" etc.
7. Septimo, ut dicit idem, magnam uocem edit et multiplicatam et continuatam cantibus uniformibus eam reddit absque aliquo fructu sequenti. Significat quosdam sapientes siue sciolos huius saeculi qui totum mundum ostentant se ualere in uerbis, iactant etiam in promissis et signis, et tamen nihil ualent in efficacibus factis, quibus competit illud Prou. 14: Vbi multa sunt uerba, ibi frequenter egestas. Prou. 25: Nubes et uentus, et pluuiae non sequentes, uir gloriosus et promissa non complens. Exemplum de Simone mago qui, ut habetur in Itinerario, plus erat in uerbis quam in factis, plus in ostentationibus quam in exhibitionibus, plus in promittendo quam in soluendo.
8. Octauo, ut dicit Plinius et probat experientia, carnem habet croceam quasi et satis sapidam, ad modicum tamen proficuam aut sanam aut requisitam. Significat delectationes huius saeculi apparentes lasciuis et imprudentibus gratiosas et amabiles, finaliter tamen damnosas et amaricatiuas, Prou. 5: Fauus distillans labia meretricis, et nitidius oleo guttur eius; nouissima autem eius amara quasi absinthium. Delectationes enim peccatorum semper sequuntur amaritudines tormentorum, ut habetur Amos 5: Dies festi uestri etc.
9. Nono, ut ponit Isidorus, cuculi deferuntur de Hispania in Italiam super dorsa miluorum propter debilitatem uolatus ipsorum. Significat hoc quod diuites saeculi et potentes debent onera pauperum et miserabilium personarum necessitatis tempore releuare, I Tim. ultimo: Diuitibus huius saeculi praecipe, facile tribuere, communicare, thesaurizare etc. Glossa ordinaria: "Facile tribuere, id est communia putare quae habent est thesaurizare temporalia in caelis".
<Cap. 12: De cygno>
Cygnus has condiciones siue proprietates inuenitur habere.
1. Nam primo, ut dicit Isidorus, totus est albus in plumis suis; nullus enim aliquando inuenit eum nigrum. Significat uirum euangelicae siue uirgineae castitatis, Apoc. 3: Habes pauca nomina in Sardis, qui non inquinauerunt uestimenta sua; ambulabunt mecum in albis quia digni sunt. Cantatur de beato Dominico: "Florem pudicitiae seruans illibatum, attigit eximiae uitae caelibatum"; et iterum "conseruans sine macula uirginitatis lilium" etc.
2. Secundo, ut dicit idem, cygnus a canendo est dictus, eo quod dulcem habet cantum et modulatis uocibus uariisque utitur; fertur quoque in Hyperboreis montibus siue partibus pertinentibus citharedis cygni pullos euolare de nidis et apte ad modum simul concinere, ut dicit idem. Significant hae contemplatiuos homines supermentali laetitia iubilare unumquemque per se et simul aeterno Deo, Ps. 94: Venite, exultemus Domino, iubilemus Deo salutari nostro. Ps. 88: Beatus populus qui scit iubilationem, id est experitur aeterni concentus suauitatem. Augustinus Super Ps.: "Hymnus est laus Dei cum cantico".
3. Tertio, ut dicit beatus Ambrosius in Hexaemeron, nautae bonum praesagium reputant quando cygni in naufragio obuiant. Dicitur enim cygnus in auspiciis semper laetissimus ales; hunc etiam optant nautae, quia non se mergit in undis, et ideo fuit Apolloni consecratus, ut dicit Martianus. Significat bonorum uirorum praesentiam laetificare tribulatos, I Cor. ultimo: Gaudeo in praesentia Stephanae et Fortunati, quoniam id, quod ex uobis deerat, ipsi suppleuerunt. Refecerunt enim et meum spiritum et uestrum. Augustinus Ad Probam de orando Deum: "Adsint boni homines omnia tristia leuigantur et supportantur".
4. Quarto, ut dicit Martianus, in alis est eius maxima fortitudo. Significat probitatem sanctorum esse in fortitudine uirtutum, Cant. ultimo: Ego murus, et ubera mea turris. Dionysius in libro De angelica hierarchia: "Condiciones puritatis spirituum supernorum sunt quod secundum excellentissimam castitatem sunt diuiniformissimis uirtutibus supercollocati et in subiectis contumeliam omnino nesciunt".
5. Quinto, ut dicit idem, cygnus quando est in amore quaerit feminam et ei per complexionem colli blanditur et quasi eam attrahit ad se et coniungit collum suum feminae colligando. Post coitum uero femina percutit marem et fugat ipsum. Balneat autem se masculus post coitum, similiter et femina, antequam cibum sumat. Significat amorem coniugatorum et quod boni coniugati lacrimis et eleemosynis se mundant iuxta consilium Dan. 4: Peccata tua eleemosynis redime, et iniquitates tuas in misericordiis pauperum; forsitan ignoscet Deus delictis tuis. Ambrosius in sermone De beato Petro ad uincula: "Lauant lacrimae delictum quod uoce pudor est confiteri".
6. Sexto, ut ponit beatus Ambrosius in Hexaemeron et Super Lucam: Instante morte penna infixa cerebro canit et contra aliorum animantium consuetum, tunc pro gemitu cantum reddit. Significat sanctos uiros gaudere et exultare in morte, consideratione finis praesentis miseriae et ascensione ad praemia sempiternae patriae. Exemplum in Simeone uenerabili sene euangelico, Luc. 2, qui instante morte uiso Verbo incarnato et adorato et portato cecinit Deo dicens: Nunc dimittis, Domine, seruum tuum in pace. Exemplum etiam ponit beatus Hieronymus in libro De uitis patrum de abbate Sysoio qui, cum moreretur, facies eius radiauit fulgore quodam, quia beatus Antonius iam defunctus aduenerat, postea rutilauit tota, quia choros prophetarum superuenit, postea in splendore solis eius effigie relucente ad praesentiam Christi, ait: "In ueritate necdum principium poenitentiae sensi, tanta est gloria poenitentis". Omnisque locus ille grato odore repletus est; sic eo conuolante gaudenter ad caelos.
7. Septimo, ut dicit idem, plumam habet candidissimam omni colore aliquo uel nigredine impermixtam; carnem uero habet nigram et ad digerendum duram. Significat hypocritas foris gratificos, intus malos et Dei gratia priuatos, Matth. 23: Vae uobis hypocritae, qui estis similes sepulchris dealbatis, quae foris parent hominibus speciosa, intus autem sunt plena spurcitia et omni immunditia. Ambrosius in sermone Dominicae de Passione: "Omnis simulatio et omnis duplicitas mendacium est". Luc. 20: Hi accipient damnationem maiorem.
8. Octauo, ut dicit idem, inter pisces nutritus, ipsos non comedit, immo si panis uel esca sibi proiecta fuerit, piscibus ipsum sequentibus relinquit et de herbis et radicibus sibi uictum quaerit. Significat bonos homines non esse iniuriosos suis uicinis, sed beneficos et humiliter statu suo contentos, Exod. 2 et Act. 7: Viri, fratres estis, ut quid nocetis alterutrum? Eccli. 15: Mandauit illis unicuique de proximo suo. I Tim. ultimo: Habentes autem alimenta et quibus tegamur, his contenti sumus. Petrus in Itinerario loquens ad Clementem: "Nondum agnoueras uitam meam, panis cum oliuis raro etiam cum oleribus in usu mihi est. Indumentum uero hoc quod uides tunica cum pallio, et hoc habens aliud nihil requiro. Hoc mihi sufficit quia mens mea non ad haec praesentia, sed ad aeterna aspirat et ideo nihil me rerum praesentium uisibiliumque delectat".
9. Nono, ut dicit beatus Ambrosius in Hexaemeron, pedes habet nigros, latos et clausos, natationi ualde aptos, quorum uno utitur pro remo in natando, alio uero pro gubernaculo se regendo. Significat uiri spiritualis siue religiosi et humilis reputatione propria profectum in affectione, merito et discretione uitae, I Tim. 3: Haec scribo tibi, fili Timothee, sperans me uenire ad te cito. Si autem tardauero, ut scias quomodo oportet te in domo Dei conuersari, quae est Ecclesia Dei uiui. Chrysostomus De laudibus Pauli: "Nihil Paulus otiose faciebat, sed omnia cum causa iusta probabilique ratione aperte et opportune agebat".
10. Decimo, ut dicit idem, stagna et lacus inhabitat, et secus aquas nidificat, ubi super pauca ligna semel coniecta et simul super oua cubat et pullificat. Significat sapientae caelestis auidos inhabitare uenerabilium Scripturarum fluenta in quibus suam ponens deuotionem sacros conceptus eructuat et tota animi affectione merita uitae aeternae pullificat. Ter. 17: Benedictus uir qui confidit in Domino, et erit Dominus fiducia eius, et erit tamquam lignum quod transplantatur super aquas, quod ad humorem mittit radices suas et in tempore siccitatis non erit sollicitum, nec aliquando desinet facere fructum. Augustinus Ad Volusianum, epistola 3: "Hortor te ut Scripturarum uere certeque sanctarum curam te non pigeat impendere; apostolorum linguas praecipue exhortor ut legas. Ex his enim ad cognoscendos prophetas excitaberis quorum testimoniis utuntur apostoli".
11. Vndecimo, ut dicit Martianus, pullos sollicite nutrit et educat et eos rostro et sibilo protegit et defensat. Et si quis aduersus eos appropinquauerit, se opponere et interponere numquam cessat. Significat diligentiam et sollicitudinem quam debent habere praelati circa subditos educandos in Christo et defendendos ab aduersariorum periculo, II Cor. 12: Libentissime impendam et superimpendar ego ipse pro animabus uestris. I Thess. 2: Factus sum in medio uestrum tamquam si nutrix foueat filios suos. Bernardus Super Cant. loquens ad praelatos: "Suspendite uerbera, producite ubera. Matres fouendo, patres corripiendo uos exhibeatis". Gal. 4: Filioli mei, quos iterum parturio etc. Il Cor. 11: Quis infirmatur, et ego non infirmor? Quis scandalizatur, et ego non uror?
12. Duodecimo, ut ponit Martianus, auis est magnae carnositatis et ponderositatis corporis et ideo quietem diligit et raro uolat. Significat carnales et uoluptuosos siue deliciosos non aptos ad contemplationem, Phil. 3: Quorum Deus uenter est, et gloria in confusione ipsorum, qui terrena sapiunt. Ambrosius Super Lucam: "Qui terrenis uanitatibus occupantur, scire diuina non possunt".
13. Decimo tertio, ut dicit idem, sunt quidam ex his siluestres uolantes uolatu forti, collis extensis et pedibus ad posterius applicatis. Sed non sunt tam magni corporis, nec tantae pinguedinis sicut sunt domiti qui iuxta hominum habitacula sunt nutriti. Significant religiosos siue eremitas totaliter Deo deditos per contemplationem mundumque et mundana contemnentes tota uoluntate et operatione, Phil. 3: Quae retro sunt obliuiscens, ad anteriora uero me extendens meipsum, ad destinatum prosequor brauium supernae uocationis Dei in Christo Iesu. Ambrosius Super Lucam: "Cui Deus portio est, non debet curare nisi Deum".
<Cap. 13: De culice>
Culex has condiciones siue proprietates inuenitur habere.
1. Nam primo, ut dicit Isidorus, musca est modica siue minuta multum, ab aculeo dicta, eo quod sanguinem sugit. Habet autem in ore fistulam ad modum stimuli qua carnem terebrat ut sanguinem bibat. Significat detractores sanguinem proximorum fundentes, Prou. 1: Pedes eorum ad malum currunt et festinant, ut effundant sanguinem. Bernardus De passione Christi: Lancea latus Christi perforat, qui malum contra proximum suum cogitat. Manus Christi affligit clauis, qui promptus et uelox ad marum currit, Eccle. 10: Muscae morientes perdunt suauitatem unguenti.
2. Secundo, ut dicit idem, reputatur inter uolatilia sicut et apis, cum tamen corpus uermis habeat plures pedes habentis, eo quod alas habeat quibus uolat. Significat hypocritas qui reputantur inter bonos et caelestia petentes, et tamen secundum ueritatem numerantur inter miseros homines et uiliores, II Cor. 11: Nam eiusmodi pseudoapostoli sunt subdoli operarii iniquitatis transfigurantes se in apostolos Christi. Et non mirum; ipse enim satanas transfigurat se in angelum lucis. Non est ergo mirum si ministri eius transfigurentur uelut ministri iustitiae, quorum finis erit secundum opera eorum. Ambrosius in sermone Dominicae de Passione: "Omnis simulatio et omnis duplicitas, mendacium est".
3. Tertio, ut ponit idem, generatur ex uaporibus putridis, de cadaueribus ac corruptis locis palustribus. Significat carnales homines carnalitatis suae originem de foetore luxuriae et gulae trahentes et in eo computrescentes, iuxta illud Ioel 1: Computruerunt iumenta in stercore suo. Is. 34 De cadaueribus eorum ascendit foetor. Amos 5: Ascendere feci putridinem castrorum in nares uestras. Gregorius in Moralibus: "Iumenta quippe in stercore computrescere est carnales homines in foetore luxuriae uitam finire".
4. Quarto, ut dicit idem, ex continuo alarum replicata repercussione in aere strepitum generat et quasi stridet. Significat iactantes se ex uanitate dignos aliorum obiurgatione, Prou. 21: Qui se iactat et dilatat, iurgia concitat. Exemplum in Absalome II Reg. 15, et in Aman Esth. 4, et in Adonia III Reg. 1, quorum quilibet fuit talis et in stultitia sua periit, Ier. 2: Abierunt post uanitatem et uani facti sunt.
5. Quinto, ut dicit idem, strepitu et morsu dormientes infestat et a requie eos arcet. Significat insolentiam malorum hominum inquietorum et importunorum aliis, II Thess. ultimo: Audiuimus quosdam inter uos ambulare inquiete, nihil operantes, sed curiose agentes. His autem et qui eiusmodi sunt denuntiamus et obsecramus in Domino Iesu Christo, ut cum silentio operantes panem suum manducent. Quo contra Seneca Ad Lucillum: "Primum argumentum bene compositae mentis est, secum posse consistere et secum morari". Eccli. 38: Praecurre prior in domum tuam, et illic lude et age etc.
6. Sexto, ut dicit idem, de nocte maxime circumuolat et membra, quibus insidet, terebrat atque morde Significat hypocritas et fictos homines non ambulantes in luce et multum nocentes familiaribus quandoque quos facilius corrumpunt, II Tim. 2: Ex quibus est Philetus et Hymenaeus qui ex ueritate exciderunt, et subuerterunt quorundam fidem. Exemplum in Torquato qui, ut habetur in legenda beati Tiburtii, prodidit beatum Tiburtium et multos alios Christianos.
7. Septimo, ut dicit idem, lucipeta est; lumen enim libenter uidet, unde minus caute in candelam uel in ignem irruens se ob auiditatem luminis uidendi comburere saepe solet. Significat curiosos mysteria Scripturarum ultra mensuram suam uolentes attingere et in periculum siue excidium proprium deuenire, Prou. 25: Qui perscrutator est maiestatis, opprimetur a gloria. Heb. 12 ex Exod. 19: Bestia, quae tetigerit montem, lapidabitur. Dionysius in libro De ecclesiastica hierarchia: "Periculosum est infirmis secreta uelle reserare mysteria".
8. Octauo, ut dicit idem, culices hirundinibus pascendis summe ualent. Culices enim in aere uolitantes, ab hirundinibus quae uenantur muscas in aere, praeda gratissima reputantur. Significant malos esse praedam et refectionem daemonum siue praelatos mercenarios depascentes pauperes subditos, Ez. 34: Facti sunt greges mei in rapinam, et oues meae in deuorationem. Vnde quidam uersificator sic proprie exorsus est de talibus et habetur in Glossa quadam Super Ier. 23 uel 34: "Cum non pascant sed pascantur, deriuantur non a 'pasco' sed a 'pascor pasceris'." Quo contra dicitur de Dauid: Pauit eos in innocentia cordis sui etc.
<Cap. 14: De cynomya>
Cynomya has habet condiciones siue proprietates secundum auctores nostros.
1. Primo enim, ut dicit Isidorus, cynomya dicitur musca canina aculeis per molesta cuiusmodi muscis simul cum culicibus siue cynifibus extitit Aegypti terra percussa. Significant infestas et molestas tentationes uenantium et sagittantium animas a quibus protegit sanctus homo scuto ueritatis et bonitatis Dei et suffragiis angelorum, iuxta illud Ps. 90: Scuto circumdabit te ueritas eius; non timebis a timore nocturno, a sagitta uolante in die etc. Vbi secundum Glossam ponuntur quattuor genera tentationum grauium a quibus protegitur homo sanctus qui habitat in adiutorio altissimi. Hieronymus : "Neque enim tuta esset humana infirmitas inter tot daemonum insidias nisi sanctorum angelorum uallaretur praesidio".
2. Secundo, ut dicit idem, cynomya est pessimum genus muscarum magni corporis et lati uentris; respectu muscarum aliarum parui uolatus, sed magnae tenacitatis et adhaerentiae in membris animantium quibus insidet. In uillis enim et pilis animalium, et maxime canum, se immergit et ibi se occultans sugit sanguinem atque bibit, in tantum quod carnem ulcerat et corrodit, ut patet in aliquorum canum auribus quas corrodunt et ulcerant tales muscae. Vnde non est mirum: sunt foetidae quae ex humoribus tam corruptis et foetidis sunt nutritae. Significant luxuriosos pessimos tenaciter haerentes uisco luxuriae et in ea se profundantes et contaminantes corpore et animam ulcerantes et foetidas ante Deum reddentes et homines, Ioel 1: Computruerunt iumenta in stercore suo. Gregorius in Moralibus: "Iumenta in stercore computrescere est carnales homines in foetore luxuriae" etc.
<Cap. 15: De cicada>
Cicada has condiciones siue proprietates inuenitur habere secundum auctores.
1. Primo enim, ut dicit Ambrosius in Hexaemeron, cicada a canendo est dicta, eo quod in exiguo gutture suo miram format cantilenam. Significat contemplatiuos religiosos pauperes in Domino supermentaliter et mirabiliter in humilitate exultantes et alios ad hoc ipsum inuitantes, Is. 39: Addent mites in Domino laetitiam, et pauperes homines in sancto Israel exultabunt. Cantatur de beato Francisco quod Deum deuote semper laudabat et ad laudem eius omnes creaturas inuitabat.
2. Secundo, ut dicit idem, in medio aestatis feruentis, quando arbusta meridianis caloribus exuruntur, tunc maxime cantum resonat clariorem, quia tunc temporis aerem attrahit puriorem. Significat sanctos uires tunc maxime diuinae laudi et uenerationi intendere et uacare, quando plus alii uel ipsimet uexantur tribulationibus et persecutionibus mundi siue diaboli siue tyranni, Ps. 76: In die tribulationis meae Deum exquisiui, manibus meis nocte contra eum, et non sum deceptus. Exemplum in beato Laurentio qui in craticula positus uultu pulcherrimo dicebat: "Gratias ago tibi Domine" etc. et subridens dicebat Decio: "Disce miser, quanta est uirtus Dei, nain carbones hi non incendium sed refrigerium mihi praestant; tibi autem aeternum supplicium".
3. Tertio, ut ponit idem, si quis cicadam perfundat oleo, statim necatur eo quod obstructis poris spiritum aereum attrahere non ualet. Sed si quis ei statim acetum superinfundat illico reuiuiscit, pro eo quod uis aceti aperit poros qui ex olei constrictione obstruebantur. Significat adulationem -- quae olei nomine significatur -- multum nocere et frequenter animam necare; correctionem uero et acerbam peccatorum et uitiorum animam cautam reddere et ad caelestes afflatus disponere uitamque spiritualem restituere. Et hoc est quod uult dicere sapiens, Prou. 24: Qui arguunt, laudabuntur, et super ipsos ueniet benedictio. Qui dicunt impio 'Iustus es', maledicent eis populi et destabuntur eos tribus. Prou. 27: Meliora sunt uulnera amici quam fraudulenta odientis oscula. Augustinus in Sententiis Prosperi: "Adulantium linguae alligant animas in peccatis" etc.
<Cap. 16: De phoenice>
Phoenix has condiciones siue proprietates probatur habere singulares, secundum sanctos et alios.
1. Primo enim, ut dicit Isidorus et Ambrosius in Hexaemeron, unica dicitur esse auis et in toto terrarum orbe singularis; unde et laici mirantur; unde et apud Arabes ubi nascitur phoenix, id est singularis appellatur. Significat Ecclesiam et eius unitatem, Cant. 6: Vna est columba mea, perfecta mea, una est matri suae, electa genetrici suae. Viderunt eam filiae Sion et beatissimam praedicauerunt. Augustinus De uerbis Domini: Vna est columba quae ligat, una et quae soluit.
2. Secundo, ut dicit beatus Ambrosius et etiam Philosophus, phoenix est auis sine pari, uiuens trecentis uel quingentis annis. Significat religionis singularis exempli et perseuerantis longanimitatis; scribitur II Macch. 6 de Eleazaro, uiro aetate prouecto et uultu decoro, quando compellabatur transgredi legem Dei: At ille cepit cogitare aetatis ac senectutis suae eminentiam dignam, et ingenuae nobilitatis canitiem, atque a puero optimae conuersationis, et secundum sanctae et a Deo conditae legis statuta, respondit dicens 'Praemitti se uelle in infernum'. Augustinus in Confessionibus de Simpliciano longa aetate a iuuentute sua confectus apparebat bonus seruus Dei et uere sic erat.
3. Tertio, ut dicit idem, beatus Ambrosius et etiam Philosophus, quando completis trecentis uel quingentis annis, ut dictum est, suae uitae sentit defectum, nidum facit ex lignis aromaticis et multum siccis quae in aestate ex feruore solis flante fauonio accenduntur. Quibus iam accensis sponte nidum nigreditur et ibidem inter ligna iam ardentia incineratur. Ex quo cinere infra triduum quidam uermiculus nascitur qui paulatim plumas recipiens in uolucrem reformatur. Hoc est autem uerbum beati Ambrosii in Hexaemeron de phoenicis humore siue cinere, nouus pulliculus surgit paulatimque adolescit et progressu temporis alarum induit remigia atque in auis speciem reparatur. Significat hominis spiritualiter boni reformationem in gratia et in gloria siue merita et opera bona contra mortem ad aeternam renouationem in caelis, Eccli. 14: Ante mortem benefac amico tuo, id est pro Christo solo uero amico, secundum Glossam, et secundum uires tuas exporrigens da pauperi. Non defrauderis a die bona et particula diei boni non te praetereat. Ps. 102: Qui replet in bonis desiderium tuum; renouabitur ut aquilae iuuentus tua. Ambrosius in oratione De animae commendatione: "Cumque supernum cunctis illuxerit regnum nouus homo sanctorum omnium coetibus aggregatus contemplationis diuinae dulcedine potiaris in saecula saeculorum constituat te Filius Dei intra paradisi semper amoene uirentia" etc.
4. Quarto, ut dicunt iidem, est pulcherrima auis pauoni in plumis simillima, solitudinem diligens, granis et fructibus mundis uictum quaerens. Significat religiosos pulchriformes conuersatione gratifica et honesta, fugientes mundalia supermentaliter reficientes se consolatione Spiritus Sancti et caelesti gratia, Iac. 3: Quae autem desursum est sapientia, primum quidem pudica est, deinde pacifica, suadibilis, bonis consentiens, plena misericordia et fructibus bonis. Ambrosius Super Lucam: "Cui Deus portio est, non debet curare nisi Deum. Scire enim diuina non possunt qui saecularibus uanitatibus occupantur". Cantatur de beato Dominico: "Florem pudicitae seruans illibatum, attigit eximiae uitae caelibatum".
5. Quinto, ut narrat Alanus, est diuinae acceptationis significatiua siue spiritualis actionis approbatiua siue repraesentatiua. Nam cum Onias summus pontifex in Heliopoli ciuitate Aegypti templum ad similitudinem templi Ierosolimitani aedificasset, primo die Azimorum cum multa ligna aromatica super altare congregasset et ignem ad offerendum sacrificium succendisset, subito omnibus uidentibus descendit haec auis in medium rogum, quae in igne sacrificii statim combusta est et in cinerem redacta. Remanente autem cinere et cum diligentia de mandato sacerdotis reseruato infra triduum quidam uermiculus de praedicto cintre est creatus, qui tandem recipiens formam auis ad solitudinem euolauit. Significat non tam acceptationem sacrificiorum spiritualium diuinitus siue caelitus quam Christi passi in cruce mortem, resurrectionemque infra triduum et euolationem siue ascensionem ad caelos, Luc. ultimo: Oportebat pati Christum et resurgere a mortuis, et ita intrare in gloriam suam. Ambrosius Super Paulum ad Hebraeos: "Passus est Christus, resurrexit et ascendit in caelum, exaltatus ad dexteram Patris".
<Cap. 17: De grue>
Grus has condiciones siue proprietates inuenitur habere secundum auctores.
1. Primo enim, ut dicit Ambrosius in Hexaemeron, est auis magnarum alarum et fortis uolatus, aeris alta petens ut uideat ad quas uelit pergere regiones. Significat praelatos potentes uel non minus contemplatiuos magnos et eminentes qualis fuit Paulus, qui raptus fuit ad tertium caelum et in paradisum ubi audiuit arcana uerba quae non licet homini loqui. Scribitur etiam de beato Francisco in uita ipsius quod tam fortes et potentes alas supermentalium desideriorum habebat quod suspendebatur multotiens tanta contemplationis dulcedine ut aeternae lucis irradiabatur fulgoribus, ut uideretur totus in Deum absorptus et iam quasi conciuis angelorum effectus.
2. Secundo, ut dicit idem ibidem, est auis multum diligens suam speciem societatemque amans et ordine litterato uolans. Ductor autem agminis, quasi castigando et arguendo uoce ad rectos uolatus cogit agmen, et si forte raucescat, alia grus succedit. Significat caritatem et ordinatam uitam religiosorum, siue alias communiter uiuentium in societate et sub correctione, Act. 4: Multitudinis credentium erat cor unum et anima una, nec aliquis eorum, quae possidebat, aliquid suum esse dicebat, sed erant illis omnia communia. Col. 3: Gauisus sum, absens corpore, praesens spiritu, uidens ordinem uestrum. Cant. 2: Ordinauit in me caritatem. Augustinus in Confessionibus: "Erat monasterius Mediolani plenum bonis fratribus sub Ambrosio nutritore pietatis antistite".
3. Tertio, ut dicit Aristoteles in libro Animalium et beatus Ambrosius, grues uoce praeconia terram petunt et cum sederint ad custodiam sui uigilias ordinant, ut aliae securius conquiescant. Vigiles uero super unum crus stant directe et lapillum tenent in pede altero a terra suspenso uel eleuato, ut si casu aliquo dormierint per casum lapilli excitentur. Significant uigiliam et sollicitudinem et circumspectionem quam et quantam debent habere circa sibi commissos praelati ecclesiarum, Act. 20: Attendite uobis et uniuerso gregi in quo Spiritus Sanctus uos posuit episcopos regere Ecclesiam quam acquisiuit sanguine suo. Bernardus De consideratione ad Eugenium: Pastores tales se exhibere debent, ut "sint in iudicio recti, in consilio prouidi, in iubendo discreti, in disponendo industrii, in agendo strenui, in otio non otiosi".
4. Quarto, ut dicit idem, grues sunt in iuuentute cinerei coloris, sed in senectute, quanto diutius uiuunt, tanto plus nigrescunt. Significant in saluari uolentibus poenitentiam et humilitatem et despectionem propriam in omni aetate augmentari, Tren. 3: Bonum est uiro cum portauerit iugum ab adolescentia sua. Bernardus et Gregorius in uariis dictis: "In uia Dei, non semper proficere, deficere est".
5. Quinto, ut dicit idem, si quae illarum oberrauerint a societate, aliae uociferando socias perditas requirunt et aduocant. Significant praedicatores qui sua doctrina et exhortatione errantes a uia ueritatis proximos reuocant et ad salutis uiam reducunt et in unitatem et sinum Ecclesiae matris reponunt, Iac. ultimo: Fratres mei, si quis ex uobis errauerit a uia ueritatis, et conuerterit quis eum, scire debet quoniam qui conuerti fecerit peccatorem ab errore uiae suae, saluat animam eius a morte et operiet multitudinem peccatorum. Gregorius Super Ez.: "Nihil tain placet Deo quam saluandarum animarum zelus".
6. Sexto, ut dicit idem, quando supra se uenientem herodium uel accipitrem uident, rostra sua superius erigunt et, prout possunt, cum rostrorum acumine se defendunt. Significant bonos uiros non posse se melius iuuare a daemonum infestatione quam mentis ad Deum eleuatione siue sancta oratione et peccatorum confessione, Matth. 26: Vigilate et orate, ut non intretis in tentationem. Glossa Super Neh. cap. 8: "Oratio est unicum refugium contra pestes".
<Cap. 18: De gallo>
Gallus has habet condiciones siue proprietates secundum auctores nostros.
1. Primo enim, ut dicit Isidorus, gallus a castratione est uocatus. Inter ceteras enim aues huic soli testiculi adimuntur; ueteres enim abscissos gallos uocauerunt. Et hoc ipsum dicit Glossa Hieronymi Super Osee 4: "Significat praelatos qui potissime debent esse castissimi", Prou. 30: Gallus succinctos lumbos, et aries; nec est qui resistat ei. Gregorius in Moralibus: Feminalia linea ad renes indicta sunt sacerdotibus, quia castitas Euangelii mandata est ecclesiarum ministris atque rectoribus.
2. Secundo, ut dicit Plinius libro XXIX cap. 4: Carnes gallorum crudae appositae super morsum serpentis demunt uenenum; et ad idem ualet eius cerebrum in potu sumptum. Si quis etiam eius pinguedine uel uitello inunctus fuerit, a pantheris et leonibus tutus erit. Si etiam auro liquescenti ossa gallorum uel gallinarum commisceantur, consummunt illud in se; unde et os gallinaceum auri uenenum est. Significant haec continentiam euangelicam in quocumque homine ualere ad multa et specialiter spiritualiter multiformiter esse medicinalem et uirtualem, Iudith 15: Confortatum est cor tuum in Domino Deo tuo, et fecisti uiriliter, eo quod castitatem amaueris, et post uirum tuum, alium nescieris. Ambrosius: "Aduersus ergo multiformia huius saeculi mala, castitate et castis actibus resistamus". Gregorius in homelia De confessore simplici: "Nec bonum opus est aliquid sine castitate, nec castitas sine bono opere".
3. Tertio, ut dicit idem ibidem, multum habet audaciae et animositatis; unde pugnat pro uxoribus contra aduersarios audacter impetendo eos rostro et calcaribus. Significat zelum et ausum praelatorum et praedicatorum pro suis ecclesiis et animabus commissis, Ioan. 10: Bonus pastor animam suam dat pro ouibus suis. Gregorius Super Ez.: "Nihil tam placet Deo quam zelus animarum".
4. Quarto, ut ponit idem in eodem, obtenta uictoria de aduersantibus, statim cantat. Significat bonos uiros triumphantes de hostilibus impugnationibus siue uitiis debere Deo gratias agere, exemplo Moysi Exod. 15 qui, habita uictoria de Aegyptiis, cecinit carmen Domino cum filiis Israel. Similia in similibus faciebant antiqui patres in deserto Aegypti, ut narrat Hieronymus in uitis patrum.
5. Quinto, ut dicit idem in eodem, antequam cantet, alis se uerberat et seipsum feriens aptiorem se ad cantandum reddit. Significat praedicatorem Euangelii qui, ut bene et fructuose praedicare ualeat aliis, primo seipsum castigat et uitam emendat, exemplo Apostoli I Cor. 9: Castigo corpus meum et in seruitutem redigo, ne forte cum aliis praedicauerim, ipse reprobus efficiar. Hieronymus Ad Nepotianum: "Non confundant opera sermonem tuum, ne cum in ecclesia loqueris, quilibet apud se tacitus dicat 'Medice, cura teipsum'."
6. Sexto, ut dicit Ambrosius, in profundioribus horis noctis, solet cantum suum emittere clariorem et ualentiorem, sed circa tempus matutinum uocem format leuiorem. Significat praelatos siue praedicatores Euangelii qui, temporibus tribulationum uel persecutionum Ecclesiae ualidiorum, maxime praedicant, confortant et ad Deum clamant; quibus cessantibus uel quasi, prout expedit, nihilominus suo modo ab his eisdem minime cessant, exemplo apostoli Pauli, Col. 1: Non cessamus pro uobis orantes et postulantes etc. II Cor. 11: Praeter ea quae extrinsecus sunt, instantia mea quotidiana, sollicitudo omnium ecclesiarum. Quis infirmatur, et ego non infirmor? Quis scandalizatur, et ego non uror? Chrysostomus De laudibus Pauli: "Saepe namque Paulus dissecabatur, mordebatur, affligebatur cum aliquos pereuntes uideret. Festinabatque omnes in regnum Dei colligere".
7. Septimo, ut dicit idem, cristam rubeam gestat in capite pro corona, qua amissa, statim perdit audaciam et ad aggrediendum aduersarium ipsum efficit seniorem. Significat quod homo praelatus uel praedicator uel alius habens in animae uertice caritatem siue sapientiam caelestem, potest contra aduersarios quoslibet. Qui uero his caret, non potest, sed magis succumbere habet, exemplo Petri qui, ante aduentum Spiritus Sancti, tantae fuit formidinis quod ad unius ancillae uocem, dum mori timuit, uitam negauit, ut dicit Gregorius, et habetur Marc. 14. Post aduentum uero Spiritus Sancti, scilicet in conuentu magistrantium et seniorum coram tota plebe constanter ait, Act. 4: Oportet Deo obedire magis quam hominibus. Non enim possumus quae uidimus et audiuimus non loqui. Exemplum etiam ponit beatus Gregorius III libro Dialogorum, de quodam episcopo qui exsistens in Grecia abscissa lingua luculentissime et cum feruore maximo contra fidei aduersarios praedicabat in Grecia cum duobus aliis episcopis sanctioribus. Qui tamen, lapsus in fornicationem, continue perdidit donum linguae.
8. Octauo, ut dicit idem, uxores diligit et inuento cibo uoce quadam ipsas conuocat et sibi subtrahit ut eas reficiat atque pascat; teneriorem et pinguiorem quam plus diligit secum quietis gratia uicinius collocat et ipsius praesentia circa se plus affectat. De mane cum ad pastum euolauerit lateri ipsius latus suum primo applicat et per quosdam nutus ipsam ad sui copulam allicit et inuitat et pro ipsa tamquam zelotypus specialiter pugnat, et appropinquantes gallos rostro et calcaribus a se fugat, rostroque impugnando terram percutit et plumas circa collum erigit, ut se audacem ostendat; pennas etiam caudae, quantum potest, sursum eleuat, ut sic ad praelium se accingat. Significant haec amorem quem debet habere praelatus ad subditos, et quomodo meliores et digniores siue utiliores debet aliis praeferre et circa se habere. Similiter quod si uult pro subditis pugnare contra aduersarios, debet habere contemptum terrenorum et appetitum aeternorum. Percutere enim terram rostro est contemnere temporalia in zelo. Eleuare autem sursum pennas caudae est sursum agere desideria in perseuerantia, Eccli. 10: In medio fratrum rector illorum in honore; et qui liment Deum, erunt in oculis eius. I Thess. 2: Facti sumus in medio uestrum tamquam si nutrix foueat filios suos. Ps. 39: Beatus uir, cuius est nomen Domini spes eius, et non respexit in uanitates et insanias falsas. Bernardus De consideratione ad Eugenium: Pastores tales sint, qui utique "regibus se Ioannem exhibeant, Aegyptiis Moysen, fornicantibus Phinees, Eliam idolatris, Eliseum auaris, Petrum mentientibus, Paulum blasphemantibus, negotiantibus Christum. Qui sint in agendo strenui, in disponendo industrii".
9. Nono, ut dicit idem, quendam lapidem pretiosum nomine alestritium similem calcedonio gignit et portat, cuius lapidis ratione, ut credunt quidam, leo timet et abhorret ipsum, maxime si fuerit albus. Album enim gallum leo formidat, ut dicit Plinius. Significat diabolum et potentes saeculi timere bonos homines et maxime praelatos et doctores in quibus habitat Christus et castitas Euangelii. Exemplum habemus in Paulo, Act. 19, cuius uestimenta, immo uestimentorum semicinctia et etiam sudaria a corpore eius delata, fugabant daemones de obsessis, et curabant omnes infirmitates. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant". Similiter habemus exemplum in Exodo per totum usque ad 14 capitulum de Moyse et Aaron quomodo timebantur a Pharaone et semis suis; et de Elia simili modo quomodo timebatur ab Achab et Jezabel, III Reg. 17 et ultra; et ab Ochozia et quinquagenariis suis, IV Reg. 1; et de Ioanne Baptista similiter quomodo timebatur ab Herode, Marc. 6.
10. Decimo, ut dicit Plinius, rostro et pedibus uictum quaerens paleas sulcat et reuersat et inuento grano ad gallinas uociferat et eas uocat. Significat laborem bonorum praelatorum et doctorum et studium circa opera pietatis, iuxta formam Apostoli, I Tim. 4: Exerce autem te ipsum ad pietatem. Ambrosius in Glossa ordinaria ibidem: "Summa religionis christianae in pietate consistit quam qui habuerit in fine misericordiam consequetur".
11. Vndecimo, ut dicit idem, gallus timet aquilam et accipitrem praedones terrae, quia tales praedae aues uolucribus in terra deambulantibus insidiantur. Et ideo, cum gallus sit ualde acuti uisus, unum oculum pro uictu quaerendo inferius reprimit, et alium sursum in aera dirigit ut aduentum aquilae uel accipitris praecaueat. Quem uel quam, cum uenientem a remotis uiderit, statim ad gallinas uociferat et fugiens in domibus uel rupibus aut saepibus se occultat. Significat quod boni praelati et doctores suspectos habent et uerentur et timent daemones et eorum tentationes, et contra eorum astutias pro se et pro aliis fidelibus domesticis sunt circumspecti et uigiles, Luc. 21: igilate itaque, omni tempore orantes, ut digni habeamini fugere ista omnia quae uentura sunt, et stare ante filium hominis. I Pet. 5: Vigilate, quia aduersarius uester diabolus etc. Damascenus in libello suo: "Omnis malitia et omnis immunditia a diabolo excogitata sunt".
12. Duodecimo, ut dicit Beda uenerabilis Super Marcum: Gallus ouat in ultima et decrepita senectute et facit quaedam oua parua, multum rotunda, et quasi liuida uel crocea, ex quibus, si ab aliquo uerme uenenoso diebus canicularibus foueatur, basiliscus procreatur. Significat peccatores inueteratos in malis temporeque prosperitatis mundialis a diabolo confotos in suis malitiis causam esse futuri aduentus Antichristi uel alterius periculi maximi, et praecipue illos peccatores magnos qui deberent aedificare alios et corrumpunt suis malis exemplis, Tren. 4: Non crediderunt reges terme, et uniuersi habitatores orbis quoniam ingrederetur hostis et inimicus per portas Ierusalem. Propter peccata prophetarum et sacerdotum eius qui effuderunt in medio eius sanguinem iustorum. Hieronymus in libro Illustrium uirorum: "Tradidit Iosephus in Historia sua quod propter necem Iacobi iusti, submersa fuit lerosolyma".
13. Tertio decimo, ut dicit Constantinus, si uetus gallus proiectis interioribus impleatur de semine croci hortensis et polipodio et cum quinque libris aquae coquatur donec aqua fere consumatur, fit utillimus cholericam habentibus passionem; uiscosos et phlegmaticos purgat humores, melancholiam patientibus subuenit, grossam stomachi uentositatem excludit, dolorem mitigat et tumorem et dolorem arteriarum curat. Valet etiam contra erraticae febris prolixitatem. Significat exempla seniorum dignorum dissoluere omnia genera infirmitatum spiritualium in cordibus subditorum siue minorum. Exemplum habemus in antiquis patribus, patriarchis, prophetis et apostolis. Similiter in mille quingentis illis patribus, de quibus scribit Ambrosius in libro De paradiso. Similiter in quinque millibus monachis in diuersis habitantibus cellis, ut scribit Hieronymus in Epistola 46. Ier. 6: State super uias et uidete et interrogate de semitis antiquis quae sit uia bona et ambulate in ea et inuenietis refrigerium animabus uestris. Iac. ultimo: Exemplum accipite, fratres, longanimitatis et patientiae; prophetas qui locuti sunt uobis etc.
<Cap. 19: De gallo gallinaceo>
Gallus gallinaceus has condiciones siue proprietates inuenitur habere.
1. Primo enim, ut dicit Isidorus, est gallus qui propter abscissionem testiculorum sic uocatur, et more aliorum animalium totus in complexione mutatur. Cristam enim perdit, audaciam deponit, cantum amittit, inter horas noctis non discernit, alis non se percutit, nec ad pugnam se accingit. Significat praelatum qui, propter peccata sua et defectus notabiles, tam uitae quam scientiae remissionis et negligentiae, amisit potentiam generandi filios Deo spirituales et uirtutes, gratiamque et famam, qui merito, 22 Is., indicitur de Ecclesia eleuandus: Ecce, inquit, Dominus asportari te faciet sicut asportatur gallus gallinaceus etc. Hieronymus in epistola exhortatoria Ad Heliodorum episcopum circa finem: "Delicatus frater es, si uis gaudere in saeculo et post mortem regnare cum Christo". Item ibidem: "Non est facile tenere gradum Petri et Pauli beatorum iam cum Christo regnantium, ne forte ueniat angelus Domini de caelo euaginatum habens gladium et interficiet eos, moueatque candelabrum de loco suo".
2. Secundo, ut dicit idem, super oua aliena cubat acsi esset gallina, officium feminae assumens, pullos alienos nutrit et circumducit; uocem etiam gallinae simulat, cracitando uoce raucida pullos uocat, gallinis se associans et cum eis earum escam deuorat; sed eas non reficit, nec impugnat nec impugnatur, nec impinguat nec impinguatur. Significat praelatos carnales, uiles et effeminatos nullius uirtutis opera in Ecclesia facientes, solo nomine praelationis gaudentes, infirmorum familiaritati se conferentes et amicitiis mulierum; quae res est una de iracundiis siue maledictionibus Dei super populum peccatorem, Is. 3: Dabo pueros principes eorum, et effeminati dominabuntur eis. Os. 4: Cum meretricibus conuersabantur et cum effeminatis sacrificabant. Capitulum, et est beati Ambrosii: "Vilissimus computandus est, nisi praecellat sanctitate, qui est honore praestantior".
3. Tertio, ut dicit idem, gallus gallinaceus est tardioris animi quam gallus et carnis humidioris et mollioris et pinguedinis maioris ac plumae laxioris. Significat hypocritas et malos praetendentes maturitatem et pietatem et mansuetudinem et deuotionem abundantiorem ceteris, et tamen non est ita, quia alii sunt meliores eis, Tit. 1: Confitentur se nosse Deum, factis autem negant, cum sint abominati et incredibiles et ad omne opus bonum reprobi. II Tim. 3: Habentes speciem pietatis, uirtutem autem eius abnegantes. Iob 36: Simulatores et callidi prouocant iram Dei. Exemplum in Torquato de quo in legenda beati Tiburtii.
4. Quarto, ut dicit Constantinus, carnes galli castrati huiusmodi omnium uolatilium carnibus sunt conuenientiores; laudabilius enim generant nutrimentum et sanguinem meliorem. Cerebella etiam eorum cerebellis aliarum auium sunt utiliora. Significat uere castos in anima et corpore esse incomparabiles aliis hominibus et in Ecclesia laudabiliorem et utiliorem fructum et aedificationem facere, Eccli. 26: Omnis ponderatio non est digna continenti animae. Exemplum in apostolis et beatis uirginibus, gloriosa matre Christi, Agnete, Agatha, Catherina, et Lucia etc.
<Cap. 20: De gallina>
Gallina has condiciones siue proprietates inuenitur habere secundum auctores.
1. Primo enim, ut dicit Isidorus et Aristoteles, est auis multae durationis et pullulationis siue ouationis. Significant praelatos et praedicatores multos filios facientes Euangelio, I Cor. 4: In Christo Iesu per Euangelium ego uos genui. Ambrosius in sermone De confessore pontifice: "Quantae huius sunt gloriae qui tantorum filiorum sapientia et deuotione laetatur".
2. Secundo, ut dicit Aristoteles, multae ex gallinis ouant sine coitu et oua huiusmodi dicuntur oua uenti et sunt aliis ouis insipidiora et inlaudabiliora. Quaedam etiam ex eis semper faciunt gemellos, et unus eorum est paruus et quandoque monstruosus. Significant praedicantes propter uanam gloriam et ad uanitatem quorum adulterina uerba non faciunt Deo filios electos et formatos, laudabiles uel Deo acceptos, sed ut plurimum monstruosos et uanos, II Cor. 2: Non sumus sicut plurimi, adulterantes uerbum Dei, sed ex sinceritate coram Deo in Christo loquimur. Scribitur de beato Francisco, in uita ipsius, quod plangendo dicebat tales praedicatores et praeferebat eis in merito et fructu aedificationis fratres simplices sanctae conuersationis, probans per illud I Reg. 2: sterilis, id est frater simplex, qui non habet in Ecclesia officium, Deo filios generandi peperit plurimos, et quae multos habebat filios infirmata est.
3. Tertio, ut dicit Aristoteles libro VI, postquam gallinae cubant super oua sua per tres dies, statim apparent signa pulli et erit hoc in maioribus per plures dies, et in minoribus post pauciores, et generatur pullus ex albugine et nutritur ex uitello. Significant effectum praedicationis uarium secundum plus et minus, cuius profectus originatur et cognoscitur in castitate et misericordia siue caritate aut pietate siue caelesti deuotione, II Cor. 2: Ideo scripsi uobis ut cognoscam experimentum uestrum, an in omnibus obedientes sitis. Cui autem aliquid donastis, et ego; nam et ego, si quid donaui, propter uos in persona Christi. Vnde dicebat quidam sanctus pater, ut ponitur in Vitis patrum a beato Hieronymo, quod uolentem suae salutis profectum cognoscere ad humilitatis et ceterarum uirtutum incrementa oportet respicere.
4. Quarto, ut dicit Aristoteles, libro IV, gallinae quae nimis ouant, non sunt longae uitae, sed cito moriuntur. Significant hommes multum crescentes in filiis et huius saeculi diuitiis siue prosperitatibus non posse diu subsistere, Deo non permittente, et propter eorum ingratitudinem omni coetu sanctorum conquerente, Iob 21: Quare impii uiuunt, subleuati sunt, confortatique diuitiis? Semen eorum permanet coram eis, propinquorum turba, et nepotum coram eis. Ducunt in bonis dies suos et in puncto ad inferna descendunt. Eccli. 20: Qui conatur multa agere, incidet in iudicium. Eccli. 11: Fili mi ne in multis sint actus tui, quia nec in uno eris immunis. Hieronymus in epistola De duodecim luminaribus: "Paulino uisum est magister filio et non erat ante discipulus in fructum sine radice oriri fierique tentauerit. Ideo eius scriptiones scriptore et carta non indigent".
5. Quinto, ut tangit Glossa Matth. 23, est auis pia circa pullos. Nam pullos sub alis fouet contra miluum, de dolore filiorum aegrotat et plumam deponit, plus pullos quam se pascit et satiat; et ipsos, inuento cibo, congregat atque uocat, et ne a niso uel miluo rapiantur, eos sub alarum tegmine, ut tactum est, protegit et defensat plumarum hispiditate et uocis raucedine affectum circa pullulos manifestat. Significant haec omnia sollicitudinem et diligentiam, compassionem, subuentionem et transformationem quam pastor debet habere ad subditos; similiter praedicator ad conuersos, Gal. 4: Filioli mei, quos iterum parturio, donec formetur Christus in uobis. II Cor. 12: Libentissime impendam, et superimpendar ego ipse pro animabus uestris. Quo contra ex parte subditorum siue audientium Euangelium et non recipientium, Matth. 23: Ierusalem, Ierusalem, quoties uolui congregare filios tuos, quemadmodum gallina congregat pullos suos sub alas et noluisti. Chrysostomus De laudibus Pauli: "Quasi totum mundum genuisset Paulus; sic omnes in regnum Dei festinabat adducere".
<Cap. 21: De gryphibus>
Gryphes has habent proprietates siue condiciones secundum auctores nostros.
Nam Deut. 14 inter uolatilia computata, secundum quod dicit Glossa ibidem, "est quadrupes, capite et alis aquilae similis, reliquo corpore leoni assimilabilis; habitat uero in Hyperboreis montibus, equis et hominibus maxime infesta". In nido suo reponit lapidem smaradgum contra animalia montis. De qua siue quibus, quia plenius in tractatu De animalibus agetur in littera G infra, quoniam partim est in specie animalis, non putaui hic modo ponendus. Etenim moralitates ibi circa haec eadem et plura alia ibidem posita ordinarie inuenies.
<Cap. 22: De herodio siue falcone>
Herodius, qui et falco uulgo dicitur, fulica uero nuncupatur, ut habetur in Glossa Super Ps., herodii domus siue fulice domus, secundum litteram qua utitur Ecclesia, has habet proprietates siue condiciones secundum auctores.
1. Primo enim, ut dicit Gregorius, est auis regia, praedae auida, gestantis manibus assueta. Significat uiros spirituales, filios Dei regales et Spiritus Sancti familiares caelestium refectionum siue consolationum, semper de nouo auidos atque studiosos, Ps. 72: Ego semper tecum. Tenuisti manum dexteram meam, et in uoluntate tua deduxisti me, et cum gloria suscepisti me. Quid enim mihi est in caelo? et a te quid uolui super terram? Defecit caro mea et cor meum Deus cordis mei, et pars mea Deus in aeternum. Glossa super principium Ad Rom.: "Seruire Deo, regnare est". Bernardus Super Cant. in sermonibus: "Delicata est diuina consolatio, nec datur habentibus alienam". Augustinus Super I epistolam ad Cor.: "Caritas est fons proprius cui non communicat alienus".
2. Secundo, ut dicit idem, auis est <animosa> ad modum accipitricis, paucae quidem carnis respectu corporis sui, multae autem plumositatis, et ideo leuissimi est uolatus, quia parum est in eo quod grauat, et multum quod erigat atque leuet. Significat pauperes spiritu, priuatos carnalitatibus et locupletatos uirtutibus; ideoque agillime se sursum agentes in Deum, Is. 29: Pauperes homines in sancto Israel exultabunt. Il Cor. 8: Altissima paupertas eorum abundauit in diuitias simplicitatis eorum. Dicebat beatus Vincentius Christi pauper in equleo constitutus, ut legitur in passione sua: "In sublimibus agor et altior positus haec infima mundi despicio". Bernardus in sermonibus: "Multi uident nostras cruces, qui non uident nostras unctiones".
3. Tertio, ut dicit idem Gregorius in Moralibus: Magnae est animositatis, acutissimi pectoris, et fortis unguis; et plus laedit praedam super ipsam irruendo pectore quam ungue. Quod si primo uel secundo impetu praedam non arripit, quasi uindictam de se petit. Vnde si fuerit siluestris, de die illa uix praedam quaerit. Si uero domesticus, quasi prae uerecundia euagatur per aera et ad manum gestantis de facili tunc non redit, quasi enim se uictum et degenerem existimat, quando de uolucre quam impetit non triumphat. Significat audaciam siue magnanimitatem et fortitudinem praelatorum radicatam in caritate et recognitione diuinae bonitatis et propriae fragilitatis, II Cor. 2: Deo autem gratias, qui semper triumphat nos in Christo Iesu, et odorem notitiae suae manifestat per nos in omni loco. II Cor. 11: In quo quis audet, audeo et ego etc. Chrysostomus De laudibus Pauli: "Paulus non pericula timuit, non irrisiones erubuit, sed inflammata uoluntate mortificataque carne, cuncta faciebat, et quasi satisfaceret Deo de tempore iam peracto sic gerebat omnia; sic lucra spiritualia undique colligebat. Nam uelut ad pugnam semper accinctus, et ignem quendam belli conspirans, sic audax erat". "Tyrranos uero aspirantes furorem uelut quosdam culices aestimabat". Huc usque Chrysostomus.
4. Quarto, ut dicit beatus Ambrosius in Hexaemeron: Herodius siue falco est auis quae inter omnes praedae uolucres, habet affectum pium et animum circa pullos generaliter sumptos. " Eodem, inquit, sedulitatis officio quo proprios fetus pari pascit subministratione pullum ab aquila abiectum siue non agnitum". Significat pietatis officia erogantem extraneis orphanis et pupillis, Iob 31: Foris non mansit peregrinus, ostium meum uiatori patuit. Scribitur de beato Nicolao in uita ipsius, quod uiduarum, orphanorum ac pupillorum negotia sic procurabat acsi propria essent in suscipiendis hospitibus humilis etc.
5. Quinto, ut dicit beatus Gregorius in Moralibus: Cadauer fugit nec in famis uehementia putridas carnes tangit; sed laboris patiens abstinendo exspectat quousque praedam sibi congruam inueniat quam acquirat. Significat uiros religiosos qui nolentes praeuaricari abstinentiae suae tempus, uel coninquinari gula propter aliquam uilem escam oblatam, patienter siue abstinenter portant paupertatem exspectantes indubitanter a Deo in suo tempore et loco suam necessitatem, II Cor. 4: Aporiamur, sed non destituimur. Glossa Ambrosii ibi: Aporiamur, id est, usque ad tantam paupertatem siue necessitatem aliquando uenimus, ut plurimumque uitae necessaria desint, quia tandem Deus succurrit nobis et pascit nos.
6. Sexto, ut dicit idem, dissimilis est struthioni in actibus et moribus, quamuis sit similis in pennis uariis et coloribus. Significat sanctos uiros multum différentes ab haereticis et hypocritis, quamuis conueniant in baptismo et imagine, siue exteriori Christianitate, II Cor. 2: Non sumus, sicut plurimi, adulterantes uerbum Dei, sed ex sinceritate coram Deo, sicut ex Deo in Christo loquimur Deo autem gratias, qui semper triumphat nos in Christo Iesu, et odorem notitiae suae manifestat per nos in omni loco. Hugo in libro De laude caritatis: "Caritas eos in quibus est, non solum intus uoluntate, sed etiam foris conuersatione discernit".
<Cap. 23: De hirundine>
Hirundo has habet condiciones siue proprietates secundum auctores.
1. Primo enim, ut dicit Isidorus, quasi ab eundo uel ab aere dicta est, eo quod cibos non sumat residens, sed ut edat in aere cibum capit. Significat religiosos siue pauperes spiritu et contemplatiuos solum de caelo et in caelo pastum quaerentes, Ez. 34: In montibus excelsis erunt pascuae earum, et in pascuis pinguibus pascentur super montes Israel; ibi requiescent in herbis uirentibus, et ibi accubare eas faciam. Col. 3: Quae sursum sunt quaerite, ubi Christus est in dextera Dei sedens, quae sursum sunt sapite, non quae super terram. Augustinus in libro Confessionum: "Attigimus ego et mater regionem ubertatis indeficientis ubi pascis Israel in aeternum ueritatis pabulo, uilescebatque mundus iste inter uerba cum delectationibus suis".
2. Secundo, ut dicit idem, est auis mitifera per tortuosos orbes et circuitus uaga et uolifera. Significat praedicatores siue uisitatores animarum cum mititate et diligentia, hinc inde discurrentes pro earum salute, II Cor. 2: Cum uenissem autem Troadem propter Euangelium, nullam requiem habuit caro mea, eo quod non inuenissem Titum, fratrem meum, sed ualefaciens eis, profectus sum in Macedoniam. Rom. 15: Ab Ierusalem per circuitum usque ad Illyricum mare repleui Euangelium Christi. Chrysostomus in libro De laudibus Pauli: "Paulus tamquam uolucer pennatus totum docendo uolitauit orbem".
3. Tertio, ut dicit idem et beatus Ambrosius in Hexaemeron, in nidis construendis mirae est sollertiae; uix enim ad hoc sufficeret humana industria de quauis materia quod facit hirundo de sola argilla solo proprio rostro. Significat quantam sapientiam siue industriam debemus habere ad quaerenda et construenda nobis tabernacula superna et ordinanda nobis uitae aeternae merita, I Pet. 2: Accedentes ad lapidem uiuum, ab hominibus quidem reprobatum, a Deo autem electum et honorificatum, et ipsi tamquam lapides uiui superaedificamini domos spirituales, sacerdotium sanctum, offerre spirituales hostias Deo per Iesum Christum etc. Exemplum in rege qui, ut habetur in passione beati Thomae apostoli, ad praedicationem ipsius apostoli aedificauit sibi palatium maximum et pulcherrimum in caelo per eleemosynas et alia bona, prout ostendit ei beatus Thomas ob quod conuersa est, non solum eius domus, sed et quasi tota prouincia.
4. Quarto, ut dicit idem, est in pullis educandis oculato experimento et modo strenua et sollicita. Significat praelatos et praedicatores habentes debitam diligentiam in subditis et conuersis suis informandis et in Christo fouendis, Gal. 4: Filioli mei, quos iterum parturio, donec formetur Christus in uobis. I Thess. 2: Facti sumus in medio uestrum tamquam si nutrix foueat filios suos. Chrysostomus De laudibus Pauli: "Quasi totum genuisset genus humanum, ita totius mundi erat communis pater".
5. Quinto, ut dicit idem, est auis ualde pennosa, mirae agilitatis, et uelocissimi uolatus, et ideo a ceteris auibus non impetitur, nec unquam alicui praeda est. Significat contemplatiuos uiros uirtutibus repletos, et ad eleuationem in Deum promptos, et propterea ab hostilibus impugnationibus securos, II Cor. 3: Vbi spiritus Domini, ibi libertas. Nos autem reuelata facie gloriam Domini speculantes in eandem imaginem transformamur a claritate in claritatem tamquam a Domini spiritu; ideo abdicamus occulta dedecoris, commendantes nos ad omnem conscientiam hominum in conspectu Dei. Cantatur de beato Dominico: "Liber carnis ergastulo caelum introiuit, ubi pleno poculo gustat quod sitiuit". Legitur etiam de beato Francisco in uita ipsius: "Corpore peregrinus a Domino uir Dei Franciscus praesentem spiritum caelo contendebat inferre et angelorum ciuem iam factum solus carnis paries disiungebat".
6. Sexto, ut dicit idem, maria transuolat ad calidas regiones, in quibus creditur per hiemem commorari, ceteraque tempora custodit aduentus sui et recessus. Cuius aduentus indicium est ueris et testimonium instantis serenitatis aestiualis, ut dicit Ambrosius. Significat praedicatores Euangelii, non pertimescentes laborem uel pericula pro praedicationis opere, dummodo credant et praesumant auditores dispositos ad inflammationem gratiae, nec curant de tribulationibus uel contractione more corporibus tunc ibi moleste, dummodo proficiant animabus. Qui quidem tempora locutionis et subtractionis uerbi scientes et obseruantes dant auditoribus signum et argumentum assistentiae gratiae supernae animarum exhileratiuae, II Cor. 1: Siue exhortamur pro uestra consolatione et salute. Non enim uolumus uos ignorare fratres de tribulatione nostra, quae facta est in Asia, quoniam supra modum grauati sumus et supra uirtutem, ita ut taederet nos etiam uiuere. Sed et ipsi in nobis responsum mortis habuimus, ut non simus fidentes in nobis, sed in Deo qui suscitat mortuos. Chrysostomus De laudibus Pauli: "Paulus labores pericula contempsit et tamquam pennatus uolucer totum uolitauit orbem".
7. Septimo, ut dicit Aristoteles libro VI, nulla auis agrestis ouat nec coit nisi semel in anno praeter hirundinem quae bis ouat. Item, dicit ibidem, quod aues quae comedunt carnem, non ouant bis praeter
hirundinem, quae aliquando bis pullificat. Significat duplicem fructum siue fecunditatem bonorum laborum, scilicet in hoc mundo et in alio, Sap. 3: Bonorum laborum gloriosus est fructus. Bernardus in libro De amore Dei: "Sanctis uiris uniuersa caro est instrumentum boni operis".
8. Octauo, ut dicit idem Aristoteles ibidem et beatus Ambrosius tangit in Hexaemeron, si quis caecauerit oculos hirundinum pullorum, reuertuntur oculi eorum. Quaerit enim mater herbam, quae dicitur chelidonia, cuius suco croceo linit oculos filiorum, et sic eorum oculi luci pristinae restaurantur, ut dicit etiam Macrobius. Significat haec herba poenitentiam, quae ex caecatis tenebris culpae et peccatorum caligine reddit lucem caelicae gratiae, Eph. 5: Surge, qui dormis, et exsurge a mortuis, et illuminabit tibi Christus. Augustinus De poenitentia: "Poenitentia est quaedam res optima, quae omnes defectus reuocat ad perfectum".
9. Nono, ut dicitur in Lapidario, in hirundine inueniuntur duo lapilli, quorum unus est albidus, alter rubeus. Et primus est femineus, secundus uero masculinus, quia maioris est uirtutis quam albus. Hi lapilli dicuntur chelidonii et sunt pretiosi, maxime quando extrahuntur antequam tangat terram. Significant continentiam et caritatem esse pretiosas uirtutes in anima et eo pretiosiores quo a terrenis remotiores, I Cor. 7: Dico autem non nuptis et uiduis, bonum est illis si sic permanserint, sicut et ego. Volo autem omnes homines esse sicut meipsum, scilicet castissimum et caritate plenum. Exemplum in beato Ioanne Euangelista qui has duas pretiosas uirtutes plene habuit, sicut habetur in Euangelio et in epistolis suis et in uita eius, et propterea conformior Christo fuit.
10. Decimo, ut dicit Augustinus prout ponit auctor, sanguis eius de sub dextera ala extractus medetur oculis, sicut sanguis columbae. Significat uirtutem sanguinis Christi de latere dextero in passione emanantis conferre claritatem et munditiam omni animae siue caliginosae intelligentiae aut contaminatae affectiuae, I Ioan. 1: Sanguis Iesu filii eius emundat nos ab omni peccato, id est caecitate quae est poena peccati, et foeditate et deformitate quae sunt contractiones peccati. Anselmus II libro Cur Deus homo: Christi passio ualuit ad redemptionem mille millium mundorum, tot creaturis quot iste est plenorum et praeualet omni numero et magnitudini peccatorum.
11. Vndecimo, ut dicit Isidorus, fimus eius est ualde calidus et uritiuus siue corrosiuus, et ideo oculis est nociuus. Significat amorem temporalium excaecantem animas quod bene, secundum Gregorium in Moralibus, significatum est in Tobia, Tob. 2, cui dormienti calida hirundinum stercora inciderunt super oculos eius, factusque est caecus. Propterea Apostolus dicebat, Phil. 3: Arbitror omnia ut stercora, ut Christum lucrificiam. Chrysostomus in libro De laudibus Pauli: "Paulus omnia quae uidentur in mundo decora contemnebat, uelut solet herba putrefacta contemni".
12. Duodecimo, ut dicit idem, hirundo instruit pullos suos eicere stercora extra nidum. Significat praelatum siue praedicatorem debere informare primo ad contemptum omnium mundialium, exemplo Christi qui, in sermone quem fecit discipulis familiariter in monte, ut habetur Matth. 5, primo omnium intulit eis: Beati pauperes spiritu, quoniam ipsorum est regnum caelorum. Hugo in libro De laude caritatis: Signa caritatis sunt deridere huius mundi gloriam et sollicitudinem arguere, et quam stultum est in his quae transeunt confidere, mirari caecitatem diligentium saeculum, et quomodo non omnes mundana contemnunt.
13. Tertio decimo, ut dicit idem, hirundinum sunt duo genera. Quaedam enim sunt maioris corporis, dorsum habentes nigrum, pectus rubeum et uentrem, et hae diligunt humanam societatem, unde in domibus hominum nidificant. Aliae sunt minoris corporis, nigrum habentes pectus, et nidificant in rupium foraminibus iuxta aquas. Sed istae quam illae in terra nidificant siue argilla, et utriusque cauda est ad modum forcipis birfurcata. Significant duas uitas, actiuam scilicet et contemplatiuam. Actiua autem designatur per primas familiariter agentes et habitantes inter homines. Contemplatiua uero designatur per secundas agentes et habitantes in solitudine. Quarum utraque circa humilitatem uersatur et in humilitate operatur et in uitae siue
uictus et uestitus austeritate cum perfecta caritate, II Cor. 5: Siue enim mente excedimus, Deo, siue sobrii sumus, uobis. Caritas enim Christi urget nos. Exemplum in Maria et Martha, Luc. 10, quae ambae Deo placuerunt et in humilitate et caritate unaquaeque suam laudabilem uitam in actione et contemplatione duxerunt. Augustinus Super Ioan. in homelia quae legitur in sancto Ioanne Euangelista: "Duas itaque uitas sibi diuinitus praeditas et commendatas nouit Ecclesia" etc.
14. Decimo quarto, ut dicit Plinius, inter hirundines inuenitur unum genus quod timent aliae aues, etiam aquila et accipiter, et fugiunt illam hirundinem tamquam hostem, nec audent super praedam illa uisa irruere. Timent enim morsum eius, quia forsitan est uenenosus, ut dicit idem. Significat hominem humilem timeri a superbis uel memoriam mortis odio haberi a libertatem habentibus in hoc saeculo, et maxime a potentioribus et praedonibus et diuitibus et quietem possidentibus, qui tamen ea considerata aliquando abstinent ab iniquitate ad tempus uel retrahunt se, Eccli. 41: 0 mors, quam amara est memoria tua homini iniusto et pacem habenti in substantiis suis; uiro quieto, et cuius uiae directae sunt in omnibus, et adhuc ualenti accipere cibum. Quo contra Seneca De quattuor uirtutibus: "Mors debet esse ante oculos, tam iuueni quam seni".
15. Decimo quinto, ut dicit idem, hirundines pugnant contra passeres, nidos earum subintrantes et morsibus ac unguibus eas de nidis suis fugantes. Significant humilium pugnans contra tentationum infestas inportunitates, Iac. 4: Resistite diabolo, et fugiet a uobis. Appropinquate Deo, et appropinquabit uobis. Exemplo in beato Benedicto in II Dialogorum, qui tentationem carnis a se cum spinarum cruentis punctionibus uiriliter obsistendo triumphaliter effugauit. Similiter in beato Bernardo qui, ut habetur in uita sua, mulierem se de nocte in hospitio pluries impetentem ad lectum, astutissimo modo a se constantissime propulsauit.
<Cap. 24: De kaladrio>
Kaladrius has habet condiciones siue proprietates secundum auctores.
1. Primo enim, ut dicit Aristoteles, est auis albi coloris nullam habens partem nigredinis. Significat innocentiam et munditiam uiri Euangelii, Apoc. 3: Ambulabunt mecum in albis, quia digni sunt. Apoc. 3 iterum: Vestimentis albis induaris, ut non appareat confusio nuditatis tuae. In huius rei testimonium beata Agnes induta fuit ab angelo ueste candida allata de caelo cum nudaretur in passione sua, ut ponit Ambrosius.
2. Secundo, ut dicit idem, eius pars inferior curat caliginem oculorum. Significat humilem reputatum esse uiam ad caelestem sapientiam, Prou. 11: Vbi humilitas, ibi et sapientia. Matth. 11: Confiteor tibi Pater, Domine caeli et terrae, quia abscondisti haec a sapientibus et prudentibus, et reuelasti ea paruulis. Augustinus in sermone De Purificatione: "Multi contempserunt humilem Christum, qui non peruenerunt ad altitudinem Christi. Qui autem cognouerunt humilem, inuenerunt excelsum".
3. Tertio, ut dicit idem, eius natura est talis quod quando aliquis graui detinetur infirmitate, si aegritudo fuerit ad mortem, kaladrius auertit faciem suam a sic aegrotante, et sine dubio tunc moritur. Si autem infirmus debet conualescere, kaladrius uisum figit et intendit in eum, quasi applaudens ei. Significat circa hominem gratiae diuinae siue respectus de caelo subtractionem et collationem per Deum secundum dispositionem uariam per hominem ipsum et in homine ipso, Rom. 9 et Exod. 32, cuius uult miseretur et quem uult indurat. Augustinus De gratia et libero arbitrio: "Cui donaret coronam iustus iudex nisi praestitisset misericordiam misericors Pater".
4. Quarto, sicut habetur in Glossa Super Deut. 14, ubi nominatur inter aues kaladrius; differt kaladrius ab auicula quae dicitur chalandra, quae est auis sonora et canora sicut merula. Significat differre homines iustos ab impiis et omnino diuersam habere intentionem et uitam, Eccli. 13: Quae communicatio sancto homini ad canem? Aut quae pars bona diuiti ad pauperem? Il Cor. 6: Quae autem conuentio Christi ad Belial? Hieronymus scribit in libro Illustrium uirorum quod cum Ioannes Euangelista obuium habuisset in urbe Marchionem, et Marchion dixisset ei 'cognoscis nos?', ille respondit 'Cognosco primogenitum diaboli!' Similiter super II Ioannis circa finem dicit Glossa, et est in capitulo Decretorum, quod cum idem Euangelista ex causa cum discipulis paucis staret in balneis et superueniret Cherinthus haeresiarcha cum discipulis lauandis ibidem, uiso eo, dixit Ioannes discipulis: "Fugiamus hinc, ne et balneae ipsae corruant in quibus lauari uult Cherinthus inimicus ueritatis et aduersarius sanctitatis".
<Cap. 25: De laro>
1. Larus has habet condiciones siue proprietates secundum auctores nostros. Quandoque in terra, quandoque in aquis habitat. Vnde scribitur in Aurora: larus est fluminis habitator et incola terrae; nunc natat ut piscis, nunc uolitat instar auis.
2. Significat auaros siue amatores terrenorum, similiter et luxuriosos siue lasciuos insectatores petulantiarum concupiscentiarum et lasciuarum per has duas uias duplici peccato incedentes et conuiuentes, Eccli. 2: Vae duplici corde, et peccatori terram ingredienti duabus uiis. Quo contra legitur de beato Francisco in uita ipsius, quod "nec inter lasciuos iuuenes post carnis petulantiam abiit, nec post cupidos mercatores sperauit in pecunia et thesauris".
<Cap. 26: De locusta>
Locusta has habet condiciones siue proprietates secundum auctores.
1. Primo enim, ut dicit Isidorus, locusta dicitur eo quod pedibus sit longa, et ideo eam Graeci astigion uocant. Significat in affectu habentes patientiam et longanimitatem in displicibilibus uel non complacentibus circa proximos et infirmos, iuxta formam Apostoli Rom. 15: Debemus autem nos firmiores imbecillitates infirmorum sustinere, et non nobis placere. Vnusquisque uestrum proximo suo placeat in bonum ad aedificationem. Augustinus in epistola Ad Marcellinum: "Magis debet unusquisque timere ne perdat patientiam quam aliquam rem". Seneca De quattuor uirtutibus: "Omnis doloris remedium est patientia". Eapropter non immerito dicit Saluator, Luc. 21: In patientia uestra etc.
2. Secundo, ut dicit idem et habetur Prou. 30: Regem locusta non habet, et egreditur uniuersa per turmas suas. Nam maiores minores commedunt et manducant. Significant diuites oppressores pauperum, Iac. 2: Nonne diuites per potentiam opprimunt uos, et ipsi trahunt uos ad iudicia? Nonne ipsi blasphemant bonum nomen, quod inuocatum est super uos? Bemardus Super Cant. et alibi pluries: Omnis superbus est importabilis ualde, habitus eius superfluus, incessus pomposus, ceruix erecta, de sublimiori loco decertat, et se melioribus praeferri affectat, suas sententias et facta iactat.
3. Tertio, ut dicit idem, in aestate apparent, in hieme uero latent. Significant amicos mundi huius deficientes inuicem temporibus aduersitatum, Eccli. 12: In bonis uiri, inimici illius et in tristitia; et malitia amicus agnitus est. Glossa continua ibi, et est uerbum Senecae: "Ob hoc praecipue diligenda est paupertas, quia facit te scire quis te uere dilexerit". Eccli. 6: Est autem amicus socius mensae, et non permanet in die necessitatis. Philosophus in IX Ethicorum dicit quod amicabilia quae sunt ad alterum uenerunt ex amicabilibus ad se ipsum. Ibidem etiam ponit quod amicabilia, siue ad amicitiam pertinentia, sunt quinque. Primum est quod homo uelit amico bonum; secundum quod uelit ei esse et uiuere; tertium quod ei conuiuat; quartum quod eadem eligat; quintum quod condoleat et congaudeat. Dicit etiam ibidem quod amicitia uera magis consistit in `amare' quam in `amari'.
4. Quarto, ut dicit idem, longiora habent crura posteriora quam anteriora. Significant homines mundanos qui magis extenduntur affectibus et actibus ad temporalia quae postponenda sunt, quam ad aeterna siue perpetua quae praeponenda et praemittenda sunt, et hoc contra formam Apostoli, Phil. 3: Quae retro sunt obliuiscens, ad ea uero quae sunt priora extendens me ipsum; ad destinatum prosequor brauium supernae uocationis Dei in Christo Iesu. Ambrosius Super Lucam: "Qui saecularibus uanitatibus occupantur, scire diuina non possunt. Cui autem Deus portio est, non debet curare nisi Deum".
5. Quinto, ut dicit Glossa Ioel 1, primo est arthelabus et post crescentibus alis fit locusta, et plus laedit in iuuentute quam in senectute. Significat eos qui proficiunt in peius succedentibus prosperis, et non cessant peccare donec praeueniuntur senectute quando non possunt, II Tim. 3: Mali autem homines proficient in peius, errantes et in errorem mittentes. Quo contra Dionysius in libro De ecclesiastica hierarchia: "Virtutis est continue et semper proficere".
6. Sexto, ut dicitur ibidem et Isidorus ponit, os habet quadrangulum et in cauda aculeum. Significat detractores et susurrones, Prou. 26: Susurro et bilinguis maledictus; multos enim turbauit pacem habentes. Hieronymus in prologo Super Iosue: "Cesset aduersus nos arcuato uulnere insurgere scorpius et sanctum opus uenenata carpere lingua desistat".
7. Septimo, ut dicit idem, locusta est repleta et in se reflexa. Significat abundantes temporalibus bonis, priuatum tamen habentes amorem, siue repletos diuitiis, sed non communicantes nisi suis et sibi ipsis, Iob 21: Subleuati sunt, confortatique diuitiis. Semen eorum permanet coram eis, propinquorum turba et nepotum in conspectu eorum. Ducunt in bonis dies suos etc. Talis fuit Decius Caesar qui, ut scribitur in Historia Tripartita, odio magno habuit pauperes.
8. Octauo, ut dicit idem, germina arborum et herbarum radicitus comedunt et corrodunt. Significant potentes huius saeculi qui quidquid lucrantur uel conquirunt uasalli eorum pauperes deuorant et assumunt; similiter alios opprimunt quantum ualent, Iac. 2: Nonne diuites per potentiam opprimunt uos, et ipsi trahunt uos ad iudicia? Nonne ipsi blasphemant bonum nomen quod inuocatum est super uos? Scribitur in libro De uitis patrum, a beato Hieronymo conscriptis, quod duo filii imperatoris tetenderunt retia uenando in eremo per 40 millaria et ceperunt hominem senem pilosum et aspectu terribilem et cum opprimerent eum absque ulla causa uel ratione, sola potentia temporali, ut uel Christum negaret uel mortem subiret, audierunt diuino iudicio die sequenti se morituros. Et sic euenit, sene remanente incolume.
9. Nono, ut dicit idem, a uento australi generantur et ad uolandum ab eodem concitantur. Significant religiosos qui gratiae inspiratione uitam euangelicam siue apostolicam concipiunt et arripiunt et eadem inspiratione contemplari addiscunt, Ioan. 6: Spiritus est qui uiuificat caro autem non prodest quidquam; et ibidem Verba quae ego locutus sum uobis, spiritus et uita sunt. Exemplum in apostolo Paulo, Augustino, et Magdalene et aliis multis.
10. Decimo, ut dicit idem, in uento septentrionali moriuntur. Significant deficientes in tribulationibus, Matth. 13: Sole autem orto aestuauerunt, et quia non habebant radicem, aruerunt. Exemplum in uno de quadraginta martyribus, qui effectus pusillanimus refugit ad balneas, ut habetur in passione eorum.
11. Vndecimo, ut dicit idem, in saliendo locusta se erigit, et in erigendo cadit. Significat superbos qui dum efferre et eleuare nituntur, inferioribus se subduntur et cadunt, Luc. 10: Videbam Satanam sicut fulgur de caelo cadentem. Augustinus libro 83 Quaestionum: "Quanto aliquis superbior, tanto uilioribus subditur". Bernardus Super Cant. et alibi: "Omnis superbus est importabilis ualde".
12. Duodecimo, ut dicit idem et innuitur manifeste Eccle. 12 a siue b: Florebit amygdalus, impinguantur locustae. Significat gulosos quosdam et uoluptuosos qui nolunt saginari nisi subtilibus et delicatis cibariis, I Cor. 6: Esca uentri, et uenter escis; Deus autem et hunc et has destruit. Bernardus: "Voluptas gulae quae tanti honore aestimatur, uix duorum latitudinem continet digitorum". Exemplum in Esau qui, propter lentis edulium perdidit primogenita sua, abiitque paruipendens, ut habetur Gen. 25.
13. Decimo tertio, ut dicit idem, locusta tota pro maiori parte consistit in uentre, et ideo insatiabilis est. Significat illos qui ita sunt edaces generaliter quod uix satiari possunt, et toto conatu siue studio gulae inseruiunt, Phil. 3: Quorum Deus uenter est, et gloria. Rom. ultimo: Huiusmodi enim Domino nostro Iesu Christo non seruiunt, sed suo uentri; et per dulces sermones et benedictiones seducunt corda innocentium. Quo contra, ut narrat beatus Hieronymus De uitis patrum et in epistolis pluribus, et etiam beatus Ambrosius in libro De paradiso, antiqui patres in Aegypti eremo commanantes uix sufficiebant naturae necessaria extrema. Glossa Super Matth. 3: "Nisi prius refrenetur gula, frustra proceditur ad spiritualia edia".
14. Decimo quarto, ut dicit idem, unicum habet intestinum quod semper immunditia stat repletum. Significat luxuriosos unicum habentes intentum turpe et semper plenum illecebra carnalis concupiscentiae, Iac. 1: Vnusquisque tentatur a concupiscentia sua abstractus, et illectus. Matth. 23: Foris apparetis hominibus speciosi, intus autem estis pleni spurcitia et iniquitate. Exemplum de sancto patre de quo narrat Hieronymus De uitis patrum, quod tentabatur de quadam pulchra muliere, et audiens eam mortuam accessit et effodit foetorem eius et statuit coram oculis suis dicens: 'Ecce quid quaerebas ad delectationem'.
15. Decimo quinto, locusta quamdiu uiuit semper esurit, et si quid inuenerit uiride, corrodere non desistit. Significat auaros siue cupidos qui numquam satiantur diuitiis, sed semper magis appetunt, et quidquid possunt congregare et deuorare ab aliis non desistunt, Prou. 30: Tria sunt insaturabilia et quartum quod numquam dicit 'sufficit'. Infernus et os uuluae, terra quae non satiatur aqua, ignis uero numquam dicit 'sufficit'. Terra quae numquam satiatur aqua est anima sine gratia; quae numquam satiatur pecuniae concupiscentia siue affluentia. Poeta: "Crescit amor nummi quantum ipsa pecunia crescit". Seneca De quattuor uirtutibus: "Auaro nihil mali est optandum nisi quod diu uiuat".
16. Decimo sexto, ut dicit idem, modico frigore quasi moritur et consopitur, sed calore solis reuiuiscere comprobatur. Significat infirmos siue debiles Ecclesiae siue religiosos qui ad modicos impulsus tentationum uel tribulationum aut aduersitatum quasi deficiunt, sed assistente diuino respectu uel gratia calescente siue inflammante resumunt uires spirituales, I Pet. 1: Modicum nunc si oportet contristari in uariis tentationibus, ut probatio fidei uestrae multo pretiosior sit auro, quod per ignem probatur. Scribitur in libro De uitis patrum quod cum quidam seruus Dei tentaretur ualde de peccato fornicationis et amplius resistere non ualeret, prosternens se ante crucifixum dixit: "Terram siue castrum corporis mei quod a te teneo, amplius ab obsidentibus aduersariis tuis defendere nequeo. Reddo tibi eam, defende tu eam". Et statim aduenit caelestis influentia et penitus omnis cessauit tentatio.
17. Decimo septimo, ut dicit idem, ex eius stercore uermes tam cito nascuntur. Significat ex malis exemplis siue operibus deaedificationibus suboriri malos et foueri et nutriri in uitiis, Exod. 5: Foetere fecistis odorem nostrum coram Pharaone et seruis eius. Vnde dicitur quod unius malo exemplo, multi corrumpuntur. Seneca De quattuor uirtutibus: "Mendacium regis multi affirmant". Augustinus Contra Arium: "Poena Arii non est determinata pro eo quod nescitur adhuc quot suo malo exemplo ruituri sunt". Hieronymus Ad Laetam de institutione filiae: "Procliuis est malorum emulatio, et quorum uirtutes assequi nequis cito uitia imitaris. Graeca narrat historia Alexandrum potentissimum regem, orbisque dominatorem, in moribus et in incessu non potuisse carere uitiis Leonidis pedagogi sui, quibus adhuc paruulus fuerat infectus". Huc usque Hieronymus.
<Cap. 27: De mergulo>
Mergulus has habet condiciones siue proprietates secundum auctores.
1. Primo enim, ut dicit Isidorus, ab assiduitate mergendi nomen sumpsit; saepe enim demisso in profundum capite aurarum signa sub fluctibus colligit et ante uehementem aequoris tempestatem cum clamore litus petit. Nam in pelago grauissimam esse tempestatem futuram certissimum est quando merguli fugiunt ad litus cum clamore, ut dicit idem Isidorus. Significat auaros diuites siue mercatores saeculi qui pro lucris huius mundi immerguntur in uitia et peccata mentibus auersis a Deo, nec reuertuntur ad Deum nisi quando grauissime aegritudinum tempestatibus praeueniuntur uel capiuntur, iuxta illud Ps. 15: Multiplicatae sunt infirmitates eorum, postea accelerauerunt. I Tim. ultimo: Radix enim omnium malorum est cupiditas; quam quidam appetentes errauerunt. Nam qui uolunt diuites fieri, incidunt in tentationem et in laqueum diaboli, et desideria inutilia et nociua, quae mergunt hominem in interitum et perditionem. Hieronymus in epistola Ad Paulinum: "Credenti totus mundus diuitiarum est, infidelis autem etiam obolo indiget".
2. Secundo, ut dicit idem, mergulus in arundinetis super ligna pauca nidificat. Significat religiosos contentos paupertate sua, secundum formam Apostoli I Tim. ultimo: Habentes autem alimenta et quibus tegamur, his contenti sumus. Petrus in Itinerario loquens ad Clementem: "Panis cum oliuis et raro cum oleribus mihi in usu est. Indumentum uero hoc quod uides tunica cum pallio, his contentus amplius non requiro" etc.
3. Tertio, ut dicit idem, miro quodam affectu naturae pulliculos nutrit et educat; qui mox nati patrem sequuntur et uarias pelagi undas ascendere uel descendere non uerentur. Significant bonos praelatos affectuose informantes et refouentes subditos; similiter bonos subditos ex affectu obedientes et sequentes in prosperis et aduersis praelatos, 1 Thess. 2: Quae est enim spes nostra, aut gaudium, aut corona gloriae? Nonne uos ante Dominum nostrum Iesum Christum? Vos enim estis gloria nostra et nos uestra. Eccli. 25: In tribus placitum est spiritui meo, quae sunt probata coram Deo et hominibus: concordia fratrum, amor proximorum, et uir et mulier bene sibi consentientes. Exempla ponuntur multa a beato Hieronymo in libro De uitis patrum et a Cassiano De collationibus patrum, quomodo in deserto Aegypti conuiuebant simul abbates cum discipulis; patres educando in spiritualibus, discipuli in obtemperando mandatis omnibus. Similiter beatus Ambrosius in libro De paradiso dicit quod sub patre Pachomio mille quingenti famulabantur Deo in caritate perfecta.
4. Quarto, ut dicit idem, uermes aquatiles et pisciculos ad suam satiandam in gluuiem uenantur. Significant potentes huius saeculi qui opprimunt pauperculos et suos inferiores, ut suam satient auaritiam et cupiditatem, Iac. 2: Nonne diuites per potentiam opprimunt uos, et ipsi trahunt uos ad iudicia? Nonne per eos blasphematur bonum nomen quod inuocatum est super uos? Exemplum de duobus philosophis famosis et potentibus qui uenerunt tentare beatum Antonium monachum pauperem, ut narrat Hieronymus De uitis patrum, et non solum per seipsos, sed etiam per magicas artes siue commercia daemoniaca conati sunt deturbare eum et opprimere; sed diuina uirtus seruum suum protexit, et ab eorum uiolentia et nisu eruit.
5. Quinto, ut dicit idem, in hieme propter paucitatem motus impinguantur; in aestate autem propter uolatus libertatem carnibus et pinguedine depauperantur. Significant diuites huius saeculi in suis quietibus et deliciis resolutos, quantum ad primum; religiosos uero Euangelii, quantum ad secundum, pauperes rebus omnibus et priuatos consolationibus carnalibus, Luc. 6: Vae uobis diuitibus, qui habetis hic consolationem uestram; ibidem: Beati pauperes, quia uestrum est regnum Dei. Exemplum in diuite epulone et Lazaro mendicante. Ambrosius in libro De officiis: "Nullum adminiculum praestant diuitiae ad beatam uitam. Quod euidenter Dominus in Euangelio demonstrauit cum dixit: Beati pauperes" et Vae uobis diuitibus.
6. Sexto, ut dicit idem, quando merguli ab aue rapace impetuntur, ad aquam refugientes immersionis beneficio liberantur. Significant illos qui uolentes fugere laqueos diaboli, uel mundi, uel carnis, seu cuiusuis peccati aut uitii, uel aduersitatis, conuolant ad religionem in qua est piscina poenitentiae ubi se cedunt et liberantur a periculis, Is. 32: Et erit sicut uir qui absconditur a uento, et celat se a tempestate, et sicut riui aquarum petrae prominentis in terra deserta. Ps. 54: Ecce elongaui fugiens et mansi in solitudine. Expectabam eum qui saluum me fecit a pusillanimitate spiritus et tempestate. Bernardus in quodam sermone qui incipit "Ibimus uiam trium dierum" etc.: Ioannes Baptista, quid securitatis, quid utilitatis afferat solitudo? Euidenter ostendit qui uidens iniquitatem et contradictionem in ciuitate pontificatum monachatui ciuitatem solitudini postposuit, tamdiu pericula mortemque nesciens, quamdiu eremum incoluit. Ibi quid uirtutis, quidue menti sit lucratus patet. Talis enim factus est in solitudine ut lauantem omnia Christum solus lauaret et pro ueritate nec mortem nec carcerem declinaret. Huc usque Bernardus.
7. De mergulo uero aue scribit beatus Ambrosius in Hexaemeron libro V cap. 17 et 26, quod dulcissimus et mirandus est cantus eius. Significat concentum angelicum, de quo mystice, Iob 38 et Gregorius in eodem loco.
<Cap. 28: De miluo>
Miluus has condiciones siue proprietates habere cognoscitur.
1. Primo enim, ut ait Isidorus, mollis est uolatu et uiribus; unde miluus quasi molliter uolans est dictus. Nam leui penna et quasi immobili super aera fertur, et uix leui tactu in uolando aerem mouere uidetur. Significat adulatores siue etiam proditores molliter siue blande et caute et pedetentim sua uitia exsequentes, Os. 12: Ephraim pascit uentum et sequitur aestum; tota die mendacium, et uastitatem multiplicat; foedus cum Assyriis iniit, et oleum in Aegyptum ferebat. Augustinus in homelia siue in sermone potius super parabolam De decem uirginibus: "Vendunt oleum omnes adulatores". Ps. 140: Oleum autem peccatoris non impinguet caput meum. Gregorius in Moralibus: Olei nomine incunctanter intelligitur adulatio.
2. Secundo, ut dicit idem Isidorus, est auis patiens laboris, et ideo cuculos in scapulis suis suscipit et ne per longa itineris spatia fatigati deficiant, a partibus Hispaniae secum ducit. Significat quosdam complacentes et fauentes uilibus et indignis personis cuculorum locum tenentibus in Ecclesia. Vel melius, si uolumus, significat illos qui de fortitudine sui corporis siue facilitate concessa ex pietatis uisceribus siue caritatis operibus aliis subministrant, iuxta formam apostoli Petri, I Pet. 4: Vnusquisque sicut accepit gratiam in alterutrum illam administrantes, sicut boni dispensatores multiformis gratiae Dei. Exemplum ponit beatus Hieronymus De uitis patrum de quodam patre cui data est caelitus gratia specialis, quia pietatis operibus uacans, cum esset semel inter latrones, quandam uirginem eripuit de eorum manibus, et quandam aliam corruptam oberrantem reduxit.
3. Tertio, ut dicit idem, est auis rapax, audax in minimis, sed timida in magnis. Nam uolucres siluestres inuadere non audet, domesticis insidiari non timet. Significat quosdam praelatos siue zelatores mercenarios, id est mercedis temporalis causa exsistentes in Ecclesia, qui minimis defectibus corrigendis in minoribus fratribus siue subditis curam impendunt et studium, quasi feruidum, et maiora peccata siue uitia in maioribus corrigere uel repraehendere non audent siue negligunt, Matth. 23: Vae uobis, Scribae et Pharisaei hypocritae, qui decimatis mentham, et rutam, et anethum, et omne olus, et relinquitis quae grauiora sunt legis, et praeteritis iudicium et caritatem Dei. Exemplum ponit beatus Hieronymus in libro De uitis patrum de quodam fratre in cuius facie relucebat siue potius splendebat aperte diuina gratia, qui hunc splendorem amisit, quia pharisaeus exsistens iudicauit fratrem suum quendam feria sexta mane comedentem. Quod enim ascribere debuit necessitati ex cantate, ascripsit gulae siue edacitati ex temeritate proueniente ex propriae iustitiae praesumptione. Et dum curauit de modicis, incurrit grauia siue magna, iuxta illud Eccli. 19: Qui spernit modica, labitur in maiora, secundum aliam litteram. Augustinus De uerbis Euangelii: "Si frater tuus conquestus de stomacho dixerit quod ieiunare non potest, et tu id edacitatis uitio attribueris, temere iudicasti".
4. Quarto, ut dicit idem, pullulis mirabiliter insidiatur, ut rapiat, et quos incautos reperit, statim necat. Significat daemones insidiantes neophytis in fide, siue potentes huius saeculi insidiantes pauperculis uassallis uel aliis humilibus et simplicibus, ut extorqueant bona uel lucra eorum, Prou. 28: Dux indigens prudentia, multos opprimet per potentiam. Leo rugiens, et ursus esuriens, princeps impius super populum pauperem. Exemplum in Iuliano apostata, quia auaritiam suam Euangelii testimonio colorans, beatis Ioanni et Paulo, ut habetur in passione eorum, quorum bona sitiebat, aiebat: "Christus noster dicit in Euangelio: Qui non renuntiauerit omnibus quae possidet, non potest meus esse discipulus". Exemplum in Decio Caesare qui, ut habetur in passione beati Laurentii, thesauros tunc Ecclesiae pauperibus iam per beatum Laurentium collatos, tam auide tam studiose requirebat et requiri faciebat.
5. Quinto, ut dicit idem, cadaueribus et immundis uescitur, et pro modico uentris pastu, ad omnia quae potest inuadere carnium etiam uilium se inclinat, atque auide circumfertur. Significat gulosos omni escae deditos, et pro omni carnali esca sollicitos, cum deberent -- pro pastu animae qui melior est -- esse auidiores et sollicitiores, Eccli. 36: Omnem escam manducabit uenter, sed est cibus cibo melior. I Cor. 6: Esca uentri et uenter escis, Deus autem hunc et has destruet. Quo contra Eccli. 31: Vtere, quasi homo frugi, his quae tibi apponuntur ut non, cum manducas multum, odio habearis. Scribitur de beato Martino in uita ipsius: "Nam frugalitatem laudari in eo non est necesse, qua illo in tempore sic usus est, ut non tam miles quam monachus putaretur". Augustinus in Confessionibus: Iussisti Domine, "ut quemadmodum medicamenta sic alimenta sumpturus accedam".
6. Sexto, ut dicit idem, a niso impetitur et a minore se, propter suam pusillanimitatem et segnitiem superatur. Significat timidos ad aggrediendum ardua, et pigros ad agendum laudabilia, minusque uiriles ad superandum tentamenta a debili hoste prolata, Prou. 26: Dicit piger 'leo est in uia, et leaena in itineribus'. In medio platearum occidendus sum. Abscondit piger manus suas sub ascellas etc. Gregorius in Moralibus et alibi: Debilis est hostis qui non potest uincere nisi uolentem.
7. Septimo, ut dicit idem Isidorus, miluus in iuuentute ab aliis auibus praedae non uidetur differre, sed quanto diutius uiuit, tanto suam naturam degenerem plus ostendit. Significat illos qui in religione uel in Ecclesia in suae conuersationis aut promotionis principio sunt deuoti, et in processu degenerant et tepescunt, Gal. 3: Sic stulti facti estis, ut cum spiritu coeperitis, nunc carne consumamini? Quo contra Dionysius in libro De ecclesiastica hierarchia: "Virtutis est continue et semper proficere".
8. Octauo, ut dicit Aristoteles, quoddam genus est milui, qui in principio aues rapit, extales animalium deinde comedit, tandem uix muscas et uermiculos arripit, ultimo uero fame perit. Significat illos qui nobiles exsistentes natura in iuuentute magna praesumunt, et in processu aetatis et in ipsa senectute summe deficiunt spiritualiter et temporaliter, Ier. 15: Defecit ei lux, cum adhuc esset dies. I Reg. 2: Quae septem habebat filios, infirmata est. Contra quos beatus Bernardus: "Multi multa sciunt et seipsos nesciunt. Alios inspiciunt et semetipsos deserunt. Deum quaerunt per ista exteriora, deserentes sua interiora, quibus interior Deus est". Quo contra Ambrosius Super Lucam: "Cui portio Deus est, non debet curare nisi Deum".
9. Nono, ut dicit auctor, est auis impia circa pullos suos, sicut uultur. Dolet enim quando uidet eos impinguari et ut marcescant, rostro eos percutit et subtrahit eis cibum. Significat malos praelatos uel doctores inuidentes profectui subditorum uel discipulorum, Iob 39: Induratur ad filios suos, quasi non sunt sui. Quo contra Gal. 4: Filioli mei quos iterum parturio, donec formetur Christus in uobis. Bernardus Super Cant. ad pastores: "Producite ubera, suspendite uerbera".
10. Decimo, ut dicit idem, uocem habet quaerulam famis nuntiam; quando enim esurit, uoce quaerula cibum quaerit. Significat praedicatores quaesturarios qui suae auaritiae consulentes semper defectum rerum sibi necessariarum mundo exponunt, I Tim. ultimo: Conflictationes hominum mente corruptorum, et qui a ueritate priuati sunt, existimantium quaestum esse pietatem. Mich. 3: Si quis non dederit in ore eorum quippiam, sanctificant super eum bellum. Exemplum in Iuliano apostata et in Decio Caesare qui pro thesauris extorquendis fremendo satagebant, ut habetur in Historia Tripartita.
<Cap. 29: De nycticorace>
Nycticorax, qui et noctua a beato Ambrosio dicitur in Hexaemeron, has proprietates siue condiciones inuenitur habere.
1. Primo enim, ut ponit Isidorus, nycticorax sic dicitur quasi noctis coruus, eo quod noctem diligat. De nocte enim uolans cibos quaerit et quaerendo clamitat. Significat illos qui in fictione ambulant et non in luce, et tamen in pietatis spiritu siue uultu uitam suam mendicando requirunt, II Tim. 3: Habentes speciem pietatis, uirtutem autem eius abnegantes. Exemplum in pauperibus de Lugduno et aliis haereticis descriptis, XXVI quaest. ultima et Extra De haereticis: 'Excommunicamus'.
2. Secundo, ut dicit idem, eius clamor uolucribus est odiosus. Significat praedicationis uel orationis uocem, odiosam daemonibus et eorum similibus, III Ioan.: Scripsissem forsitan Ecclesiae: sed is, qui amat primatum gerere in eis, Diotrepes, non recipit nos. Propter hoc, si uenero, commoneam eis quae facit uerbis malignis garriens in nos. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant". Idem: "Bonum mali uidere non possunt".
3. Tertio, ut dicit idem, est auis lucifuga et solem uidere non potest. Significat illos quorum sunt in tenebris opera lucem ueritatis fugientia, Ioan. 3: Omnis, qui male agit, odit lucem; et non uenit ad lucem, ut non arguantur opera eius. Eph. 5: Quae enim in occulto fiunt ab ipsis, turpe est etiam dicere. Dionysius De ecclesiastica hierarchia: "Modus recedendi a lumine est duplex, scilicet aut per malitiam aut exeundo mensuram uel sequendo concupiscentiam".
4. Quarto, ut ponit idem, sepulchra et loca mortuorum inhabitat et frequentat. Significat diabolum inhabitare animas Christo uita et caritate priuatas, Luc. 22: Intrauit autem Satanas in Iudam, qui cognominabatur Iscarioth etc. Glossa Super Marc.: "Intrauerat diabolus, unde Christus exierat".
5. Quinto, ut dicit idem, in parietibus et in locis rimosis nidificat. Significat diabolum maxime per hypocritas et haereticos ad multiplicationem membrorum siue filiorum suorum se iuuare, II Tim. 3: Ex his enim sunt qui penetrant domos, et captiuas ducunt mulierculas oneratas peccatis, quae ducuntur uariis desideriis. Leo Papa: "Habet hostis antiquus plurimos quos sibi tenacius obligauit, quorum ad aliorum deceptionem et ingeniis utatur et linguis".
6. Sexto, ut dicit idem, oua columbarum et monedularum frangit et deuorat, et cum eis pugnat. Significat haereticos et corruptos homines corrumpentes simplices Ecclesiae in fide teneros, in sancta uoluntate ad bona opera paratos, I Cor. 15: Nolite seduci: corrumpunt bonos mores colloquia mala. Augustinus De haereticis: Poena Arii non est determinata pro eo quod nescitur quot suo malo exemplo siue documento perituri sunt. II Ioan.: Multi seductores exierunt in mundum, qui confitentur Christum Iesum non uenisse in carnem.
7. Septimo, ut ponit idem, haec auis dicitur noctua, quasi de nocte tuens, quia de nocte acute uidet; exorto autem splendore solis, uisus eius hebetatur. Significat, secundum beatum Ambrosium in Hexaemeron ubi agit de noctua, sapientes mundi caecos ad diuina, apertos et acutos ad saecularia, Ier. 4: Sapientes sunt ut faciant mala, bene autem facere nescierunt. Hieronymus in epistola De duodecim luminaribus: "Heliodorus presbyter, amplissimam domum per modicum foramen respiciens, tentans quidem ostia, clauemque non habens, apertis oculis extra, uacuis mansit intus".
8. Octauo, ut dicit idem, hanc insula Cretensis non habet, et si uenerit aliunde, statim morietur. Significat religionem non sustinere matos undecumque ei adueniant, Apoc. 2: Sed et hoc habes bonum, quia odisti facta Nicolaitarum, quae et ego odi. Seneca Ad Lucillum: "Primus gradus innocentiae est odisse nefanda". Apoc. 2: Scio opera tua, patientiam et laborem, quia non potes sustinere malos; et tentasti eos qui se dicunt apostolos esse et non sunt; et inuenisti eos mendaces, et non defecisti.
<Cap. 30: De onocrotalo>
Onocrotalus has proprietates siue condiciones inuenitur habere secundum antiquos.
1. Primo enim, ut dicit Isidorus, est auis in aqua sonitum faciens. Significat illos qui iactant se in mundi huius pompa siue concupiscentia, quo contra I Cor. 9: Ego igitur sic curro, non quasi incertum; sic pugno, non quasi aerem uerberans; sed castigo corpus meum et in seruitutem redigo, ne forte cum aliis praedicauerim, ipse reprobus efficiar. Ambrosius Super Lucam: "Qui saecularibus uanitatibus occupantur, scire diuina non possunt".
2. Secundo, ut dicit idem, est auis ualde gulosa et in faucibus habet quosdam folliculos in quibus primo cibum recipit et receptum in secundum uentrem mittit, quia est auis ualde gulosa. Duos enim habet uteros; in uno tantum cibarium recipit, in alio tantum decoquit et digerit; sed primus pro uescicula gutturis reputatur. Significat gulosos et edaces plus de uentre quam uirtute curantes, solum uoluptati carnis corpore et animo intendentes, Rom. ultimo: Huiusmodi enim domino Iesu Christo non seruiunt, sed suo uentri; et per dulces sermones et benedictiones seducunt corda innocentium. Is. 22: Vocauit Dominus ad fletum et planctum et cingulum, et caluitium sacci; et ecce gaudium et laetitiam, occidere uitulos, et iugulare arietes. Comedamus et bibamus, cras enim moriemur. Bernardus Super Cant. in sermonibus: "Voluptas gulae quae tanti hodie aestimatur, uix duorum latitudinem obtinet digitorum".
3. Tertio, ut dicit idem, praecipue insidiatur anguillis et praedam quam arripit, subito deglutiens, in aluum mittit. Significat daemones et maledictos et detractores praecipue insidiantes fugientibus saeculum, quia non habent unde terreantur ab ipsis, II Tim. 3: Hoc autem scito quod in nouissimis diebus erunt criminatores etc. homines corrupti mente, reprobi circa fidem. Bemardus Super Cant.: "Ferit caritatem in omnibus lingua maledicta et, quantum in se est, necat funditus et exstinguit".
4. Quarto, ut ponit idem, in litore quiescens rostrum suum semper sursum erigit et sic ipsius acumine contra insultum accipitris se praemunit ut securius dormire possit. Significat illos qui se opponunt praelatis suis, ut securius maneant uel torpeant in peccato uel uitio, II Tim. 3: Quemadmodum autem Iandes et Mambres restiterunt Moysi, ita et hi resistunt ueritati, homines corrupti. Exemplum in Elyma mago et in Simone mago et in Iuliano apostata et in multis aliis, de quibus Act. 13 et ultra, et in Historia Tripartita et Ecclesiastica.
<Cap. 31: De pelicano>
Pelicanus has condiciones siue proprietates inuenitur habere secundum doctores.
1. Primo enim, ut dicit Isidorus, est "auis Aegyptia habitans in solitudine iuxta Nilum". Significat praedicatores et contemplatiuos fugientes mundiales uanitates et insistentes circa caelestes consolationes siue Scripturarum sanctarum amoenas considerationes et recreationes, Ps. 54: Elongaui fugiens et mansi in solitudine ; exspectabam eum qui saluum me fecit a pusillanimitate spiritus et tempestate. Bernardus Super Cant. et in sermonibus: "Delicata est diuina consolatio, nec datur habentibus alienam". Ambrosius Super Lucam: "Qui saecularibus uanitatibus occupantur, scire diuina non possunt".
2. Secundo, ut dicit idem, quaecumque comedit primo in aqua pede tingit, et intincta quasi cum manu, cum pede ori applicat et apponit. Significat doctores siue praedicatores, qui faciunt quod docent siue praedicant, exemplo apostoli Rom. 15: Non enim audeo aliquid loqui eorum quae per me non efficit Christus. Hieronymus Ad Nepotianum: "Non confundant opera sermonem tuum, ne cum in ecclesia loqueris, quilibet tacitus dicat: Medice, cura te ipsum".
3. Tertio, ut dicit idem, solus pelicanus inter aues, praeter phylargum, pede utitur loco manus. Significat religiosum deuotum qui, ut frequenter et plurimum, affectu et desiderio sancto meditationibus sacris utitur loco occupationis manualis, I Tim. 4: Exerce autem te ipsum ad pietatem. Nam corporalis exercitatio ad modicum quidem utilis est; pietas autem ad omnia utilis est etc. Scribitur de beato Martino quod oculis ac manibus in caelum semper erat intentus et inuictum ab oratione spiritum non relaxabat.
4. Quarto, ut dicit Glossa super Ps. 101, et idem dicit Philosophus, pelicanus est nimius amator filiorum suorum. Cum enim gignit natos et incipiunt crescere, parentes suos in faciem percutiunt, propter quod ipsos mater repercutit et occidit, et eos duobus diebus luget; tertio uero die mater se in costa usque ad effusionem sanguinis percutit et calidum sanguinem super corpora mortuorum filiorum post effundit; ex cuius uirtute pulli mortui reuiuiscunt. Significat amorem excessiuum quem habuit Christus ad genus humanum a se creatum, redimendum a morte per aspersionem sanguinis sui in cruce et resurrectionem in triduo, Apoc. 1: Qui dilexit nos, et lauit nos a peccatis nostris in sanguine suo. Apoc. 5: Redemisti nos Domine Deus in sanguine tuo. Anselmus II in libro Cur Deus homo: Christi passio ualuit ad redemptionem mille millium mundorum, tot creaturis quot iste est plenorum et praeualet omni numero et magnitudine peccatorum factorum et fiendorum.
Aliam autem causam mortis pullorum pelicani assignat magister Iacobus de Vitriaco in libro De mirabilibus orientalium regionum. Dicit enim quod dum mater pro pastu exit nidum, serpens per arborem repens pungit et inficit pullos suos, super quos mater rediens lugere per triduum fertur. Deinde uulnerans se in pectore sanguinem super eos respergit, sicque eos a morte suscitat. Significat idem quod dictum est supra, addito quod humanum genus occisum et necatum procuratione et ueneno tentationis diaboli serpentis antiqui, Filius Dei ad modum matris diligentis et commorientis et confouentis, suo sanguine eum uiuificauit, Ps. 101: Similis factus sum pelicano solitudinis, factus sum sicut nycticorax in domicilio; super quo Glossa haec ipsa ponit.
5. Quinto, ut dicit idem, est auis magnarum alarum. Significat in uiro contemplatiuo expansiones latas supernorum desideriorum siue supermentalium affectionum quod significatur Ez. 17: Aquila grandis magnarum alarum, plena plumis et uarietate, uenit ad Libanum et tulit medullam cedri. Aquila siue pelicanus est uir in Deum eleuatus qui dicitur grandis uirtute; magnarum uero alarum dicitur ratione dilatationis interiorum; plena autem plumis et uarietate ratione multiformitatis donorum et gratiarum et sacrorum morum; talis uadit ad Libanum qui interpretatur decandidatio quia ad decorem peruenit angelicae castitatis; tollit tandem medullam cedri, quia suauitatem intimam percipit Dei summi siue Christi hominis et Dei super angelorum choros sublimati. Dionysius De angelica hierarchia: "Solus dominus Iesus est suaueolens et cor delectatione complens".
6. Sexto, ut dicit idem, est maximae maciei, quia quidquid deglutit cito emittit per secessum; lubricum enim habet intestinum et ideo usque ad plenam incorporationem non tenet cibum. Significat macerantes carnem suam pro imitatione Christi crucifixi, et quidquid delectabile offertur a mundo uiriliter et cito abicientes et a se remouentes sine complacentia uel assensu, Gal. 5: Qui autem sunt Christi carnem suam crucifixerunt cum uitiis et concupiscentiis. Exemplum in beata Eugenia quae credita esse uir a Melania ciue ditissima, cum offerentur ei opes ualidae ut commisceri se pateretur cum illa, respondit: "Habeant opes tuas tibi similes, nos delectat mendicare cum Christo". Simile et multo fortius respondit beata Agnes filio praefecti impetenti eam et offerente omnem mundi gloriam, ut narrat Ambrosius in passione eiusdem.
7. Septimo, ut dicit idem, oditur naturaliter a serpente. Significat religiosos et sanctos uiros odio haberi, maxime a diabolo, II Cor. 2: Non circumueniamur a Satana; non enim ignoramus cogitationes eius. Exemplum in beato Martino cui, ut habetur in uita eius, dictum est a diabolo quod quocumque iret aduersaretur ei. Et ille respondit: Dominus mihi adiutor; non timebo quid faciat mihi homo. Exemplum etiam in beato Benedicto cui, ut ponit Gregorius, II libro Dialogorum, sub specie merulae nigrae auis, diabolus tentationem dedit de luxuriae uitio, de quo tamen triumphum obtinuit seruus ipse altissimi Dei.
8. Octauo, ut dicit idem, quando mater effuso copiosius sanguine de quo filios resuscitat debilitatur, pulli sic suscitati exeunt pro cibo et naturali affecto matrem debilitatam pascunt; quod diligentius auertens mater, receptis uiribus, filios se pascentes refouet et diligit. Significat homines gratos Deo et beneficiis eius siue matri Ecclesiae et fomentis spiritualibus eius, Col. 3: Pax Christi exsultet in cordibus uestris, et grati estote. Bernardus De contemptu mundi: "Ingratitudo et obliuio beneficiorum Dei fontem pietatis diuinae exsiccat".
9. Nono, ut dicit idem, pelicanus aliquando habet pullos aliquos degeneres a praedictis qui, cognoscentes matrem debilitatam ex sanguinis effusione pro se suscitandis, nullam curam penitus de ea gerunt; quod auertens mater resumptis uiribus, eos abicit et secum nullatenus commanere permittit. Significat Deum et Ecclesiam punire ingratos et a gratia sua repellere, Os. 4: Quia tu scientiam repulisti, repellam te et ego, ne sacerdotio fungaris mihi. Exemplum in Lucifero, Adam, Saul, Manasse, Ozia, Amaan, Antiocho etc., qui singuli sunt reprobati et deiecti propter suam ingratitudinem et superbiam.
<Cap. 32: De perdice>
Perdix has habet condiciones siue proprietates secundum doctores.
1. Primo enim, ut dicit Isidorus, "est auis immunda; nam masculus in masculum consurgit et obliuiscitur sexum praeceps libido". Significat peccatores agentes contra naturam opera carnis, Rom. 1: Similiter et masculi, relicto naturali usu feminae, exarserunt in desideriis suis inuicem, masculi in masculos turpitudinem operantes, et mercedem, quam oportuit, erroris sui in semetipsis recipientes. Glossa super Ez. 16, super illud erubescere fecisti Palaestinos in uia tua scelerata sic dicit: "Tanta est foeditas peccati contra naturam, ut daemones assistere erubescant". Et tunc turpis fugiant iuxta quod ipsum dicit beatus Augustinus quod propter horrorem huius peccati fere Filius Dei desiit incarnari.
2. Secundo, ut dicit idem, pariter et Ambrosius in Hexaemeron, adeo est fraudulenta ut aliena oua diripiens foueat sic subtracta. Sed haec fraus lucrum non habet, quia cum pulli uocem audierint propriae genetricis quodam affectu naturae, putatiuam matrem quae eos fouerat derelinquunt, et ad illam quae eos genuerat reuertuntur. Significat praedones et usurarios tandem deceptos se inuenientes, Eccli. 30: Laborauit diues in congregatione substantiae, et in fine inops fit. Augustinus in sermone De innocentibus: "Vbi lucrum, ibi et damnum". Lucrum in archa, damnum in conscientia. Tulit uestem et perdidit fidem. Nemo habet iniustum lucrum sine iusto damno.
3. Tertio, ut dicit Aristoteles, perdices non laborant incubando super oua sicut aliae aues. Significant filios potentum mundanorum et usurariorum sine labore uitam in deliciis ducentes, Iob 21: Semen eorum coram eis filiorum turba, et nepotum in conspectu eorum; infantes eorum exsultant lusibus. Tenent tympanum et citharam, et gaudent ad sonitum organi. Quo contra narrat Hieronymus de patribus Aegypti in Vitis patrum quod de labore propriarum manuum uitam ducebant multum sobriam.
4. Quarto, ut ponit idem, est admirandae industriae auis, nam mater uolat in circuitu uenatoris quousque fugiant pulli sui, et sic post fugam pullorum fugit ipsa. Significat curam et diligentiam et sollertiam quam habent parentes carnales circa filios carnis et circa se ipsos carnaliter. Quo contra Eccle. 2: Rursum detestatus omnem industriam meam, et quae sub sole studiossisime laboraui, habiturus heredem post me, quem ignoro utrum sapiens an stultus futurus sit, et dominabitur laboribus meis, quibus desudaui et sollicitus fui. Exemplum ponit beatus Gregorius in IV libro Dialogorum de quodam qui putans se diu uicturum, sic enim per somnium diabolus illuserat ei, congregauit omnia bona sibi quibus gauderet cum suis, et ecce sequenti nocte subito et improuiso mortuus est et spe sua priuatus.
5. Quinto, ut dicit idem, mater clamat pullis qui mox nati sequuntur eam et quaerunt cibum. Significat malos patres male instruere filios et malos filios esse imitatores scelerum paternorum et expetitores alienorum bonorum, Eccli. 41: Filii abominationum sunt filii peccatorum, et qui conuersantur secus domos impiorum. Filiorum peccatorum peribit hereditas, et cum semine eorum assiduitas opprobrii. De patre impio quaeruntur filii impii, quoniam propter illum sunt in opprobrio. Exemplum in illo de quo narrat in III Dialogorum beatus Gregorius, quod habens filium quinquenniem male nutriuit eum et sustinebat blasphemum in Deum, qui in brachiis patris, daemonibus apprarentibus sibi, Romae animam reddidit periculose.
6. Sexto, ut dicit auctor, est auis multae carnis, maxime in pectore, et paucae pennositatis; ideoque debilis est uolatus et in uolando parum a terra se erigit, sed post paululum terrain petit. Significat illos qui plurimum sunt carnales quam spirituales, ideoque plus haerent temporalibus quam caelestibus, magisque sunt dispositi ad terrena quam ad aeterna. Eapropter necesse habent exclamare illud propheticum: Adhaesit in terra uenter noster Exsurge Domine, adiuua nos et libera nos. Ambrosius Super Lucam: "Qui saecularibus uanitatibus occupantur, scire diuina non possunt". Ps. 68: Infixus sum in limo profundi etc.
7. Septimo, ut dicit idem, nisum timet et fugit, et quamdiu ipsum uidet in aere, a terra non recedit. Significat uiles homines et habentes timorem mundanum et seruilem, non diuinum; quo contra I Ioan. 4: Timor non est in caritate, sed perfecta caritas foras mittit timorem. Chrysostomus De laudibus Pauli: Nil Paulo formidandum nimirum nisi offensa Dei. "Tyrannos enim ac spirantes furorem, uelut quosdam esse culices reputabat".
8. Octauo, ut dicit idem, ad uocem campanilae fugiens circa terram antequam sciat in rete uel in laqueum se immittit. Significat illos qui fugiunt auditum officii uel uerbi Dei propter terrenorum amorem et occupationem incidere in laqueum inferni finaliter quando non auertunt, Luc. 8: A diuitiis et sollicitudinibus et uoluptatibus uitae euntes, suffocantur et non referunt fructum. Prou. 28: Qui declinat aurem suam ne audiat legem, oratio eius erit execrabilis. Poeta: "Quaeritur: Egistus, quare sit factus adulter? In promptu est causa: desidiosus erat".
9. Nono, ut dicit Plinius libro XXIX, cap. 6: fel perdicum cum aequo pondere mellis multum clarificat uisum. Vnde et in pixide argentea debet reseruari. Significat amaritudinem passionis Christi et martyrum, et profundam et deuotam considerationem eius multum clarificare supermentales uisus et mundificare affectus, quae quidem in corde casto et discreto siue intellectu casto et examinato eloquio semper conseruari probatur, Hebr. 9: Sanguis Christi emundabit conscientiam nostram ab operibus mortuis ad seruiendum Deo uiuenti. Bernardus De diligendo Deo: Christus libenter inhabitat cum anima meditante passionem ipsius.
10. Decimo, ut dicit idem in eodem, oua perdicum in uase aereo tecta siue cocta cum melle ualent ulceribus oculorum. Significat spem aeternorum firmam et probatam cum dulcedine diuinarum consolationum sanctis uiris ualere plurimum ad amotionem defectuum siue macularum interioris hominis et uniuersalis ipsius considerationis, Rom. 8: Spe enim salui facti sumus. Spes enim quae uidetur non est spes. Nam quod uidet quis, quid sperat? Si autem quod non uidemus, speramus; per patientiam exspectamus. Similiter autem et Spiritus adiuuat infirmitatem nostram. Glossa super principium Iacobi: "Spe illius boni ad quod tenditis, omnia aequanimiter tollerate".
<Cap. 33: De pauone>
Pauo has condiciones habet siue proprietates secundum auctores.
1. Primo enim, ut dicit Isidorus et Augustinus XXI De ciuitate Dei cap. 4, dicit se expertum fuiisse apud Hipponem, carnem habet tam duram ut non putrescat uel olfatum inficiat, seruata per annum, nec facile coquitur. Significat firmos et radicatos in uirtute euangelicae castitatis, conseruantes in se odorem famae et inuincibilitatem constantiae et longanimitatem perseuerantiae, II Cor. 2: Christi bonus odor sumus Deo. Deo autem gratias qui semper triumphat nos in Christo Iesu et odorem notitiae suae manifestat per nos in omni loco. Dionysius De ecclesiastica hierarchia: "Sancta uita, non solum animam, sed et corpus facit pretiosum". Ibidem: "Deus acceptat amari a mundis".
2. Secundo, ut experimentum probat et auctor dicit, uocem habet terribilem et quasi daemonis. Significat detractores et blasphemos, Eccli. 27: Loquela multum iurans, horripilionem capiti statuet, et irreuerentia ipsius obturatio aurium. Narratio peccantium odiosa et risus illorum in delictis peccati. Exemplum in Simone mago disputante cum Petro, ut habetur in Itinerario.
3. Tertio, ut ponit Aristoteles, uiuit 20 annis et pullificat in fine trium annorum; deinde colorantur eius alae. Significat bonum et perseuerantem siue successiuum profectum de bono in melius in actibus et moribus, iuxta illud Ps. 83: Ibunt de uirtute in uirtutem, donec uideatur Deus deorum in Sion. Gregorius et Bernardus in pluribus locis: "In uia Dei, non semper proficere, deficere est". Dionysius: "Virtutis est semper et continue proficere".
4. Quarto, ut dicit idem, eicit plumas suas cum prima arbore eiciente folia sua; et tunc primo nascitur pluma eius cum arbores incipiunt pullulare. Significat renouationem bonorum exemplo maiorum semper ad melius, II Cor. 4: Licet is, qui foris est, noster homo corrumpatur; tamen is, qui intus est, renouatur de die in diem. Exemplum in discipulis sanctorum patrum, de quibus narrat Hieronymus in libro De uitis eorum quod semper conabantur renouari in Christo, exemplo magistrorum suorum; exemplo etiam in beatis Mauro et Placido sub patre Benedicto, sicut narrat Gregorius in II libro Dialogorum.
5. Quinto, ut dicit Isidorus, est auis non diligens fetum suum. Sequitur enim masculus feminam et oua feminae inuestigat ut frangat ea, ut sic magis luxuriae suae uacet. Quod timens femina, abscondit ea, ne ab eo ualeant inueniri de facili. Significat impios praelatos impedientes bonum siue promotionem in subditis suis, quod auertens Ecclesia mater prouidet rei publicae damno, Prou. 28: Dux indigens prudentia, multos opprimet per potentiam. Leo rugiens et ursus esuriens, princeps impius super populum pauperem. Quo contra, Bernardus Super Cant.: "Discite praelati subditorum uos debere esse matres, non dominos. Mansuescite, ponite feritatem. Et si interdum correctione opus est, paterna sit, non tyrannica. Suspendite uerbera, producite ubera". Huc usque Bernardus.
6. Sexto, ut dicit Isidorus, habet caput infirmum et deforme, quasi serpentinum et tamen cristatum, incessum simplicem et occultum, collum modicum et erectum, pectus saphirreum, caudam occulatam mira pulchriformitate distinctam et ornatam, pedes deformissimos et rugosos. Significat condiciones uarias diaboli et ministrorum eius, callidissime et diuersimode transfigurantium se in angelos lucis et apostolos Christi, II Cor. 11: Nam eiusmodi pseudo-apostoli subdoli operarii sunt, transfigurantes se in apostolos Christi. Et non mirum; ipse enim Satanas transfigurat se in angelum lucis. Non ergo mirum, si ministri eius transfigurentur uelut ministri iustitiae, quorum finis erit secundum opera eorum. Exemplum in daemone qui, diademate coronatus et purpura adornatus, beato Martino decipiendo apparuit, ut habetur in uita ipsius, dicens se Iesum Christum esse, quem beatus Martinus confutauit dicens quod non in tali forma Dominus Iesus uenturum se esse praedixit.
7. Septimo, ut dicit idem, pennarum suarum admirans pulchritudinem, erigit eas, et ad modum rotae siue circuli per gyrum capiti circumponit. Videns auteur pedum suorum deformitatem, erubescit, et uelut oblitus praedictae pennarum pulchritudinis, eas subito deprimit ac submittit. Significat uanagloriosos de sua pulchritudine et gloria mundi se iactantes et ostendentes, qui tamen suam fragilitatem et foeditatem interiorem bene considerantes et studiose secundum ueritatem attendentes, humiliantur et a uantitatis ostentatione resiliunt, Iob 5: Visitans speciem tuam, non peccabis. Augustinus in libro Confessionum: "O si cognoscant se homines, et qui gloriatur, in Domino glorietur. Quisquis autem enumerat tibi merita sua? Domine Deus meus, quid tibi enumerat nisi munera tua?"
8. Octauo, ut dicit Plinius libro XXIX cap. 6, pauo resorbet fimum suum inuidens utilitati hominum. Valde enim medicinale est, sed raro inuenitur. Significat auaros et inuidos etiam uilia sua et superflua indigentibus, non solum denegantes, sed ab eis abscondentes atque celantes. Quo contra, Eccli. 29: Propter mandatum assume pauperem, et propter inopiam eius, ne dimittas illum. Perde pecuniam propter fratrem et amicum, et non abscondas illam sub lapide in perditionem. Scribitur de sancto Eadmundo quondam rege Angliae non negante alicui pauperi eleemosynam, quod suum brachium dextrum, quo pauperibus eleemosynas porrigebat, perseuerat usque hodie incorruptum et integrum. Scribitur e conuerso de Decio Caesare et Iuliana apostata in Histo ria Ecclesiastica et Tripartita quod odio habuerunt pauperes et damnabiliter perierunt. Exemplum etiam habemus, Luc. 16, in diuite epulone impio circa Lazarum mendicum quod sepultus est in inferno.
<Cap. 34: De passeribus>
Passeres has habent proprietates siue condiciones secundum auctores.
1. Primo enim, ut dicit Isidorus, sunt minuta uolatilia a paruitate sic dicta. Significant pauperes sine uoluntate, uel humiles quia non possunt aliud, qualium multo copia est in Ecclesia, Eccli. 19: Est qui uetatur peccare prae inopia; et qui nequiter se humiliat. Talis fuit Mahometus, ut habetur in gestis eius; talis fuit Iulianus apostata aliquando ad tempus, ut habetur in Historia Ecclesiastica: talis fuit Torquatus beati Tiburtii familiaris falsus, ut dicitur in passione beati Tiburtii.
2. Secundo, ut dicit idem, passer est auis instabilis et garrula et importuna, iuxta hominum habitacula aedificans et conuersans. Significat leues homines curiosos et contentiosos in familia; quo contra, I Cor. 11: Si quis uidetur inter uos contentiosus esse, nos hanc consuetudinem non habemus, sed neque Ecclesia Dei. II Tim. 2: Noli uerbis contendere; ad nihil enim utile est, nisi ad subuersionem audientium. Augustinus in libro Confessionum: "Curiosum genus hominum ad cognoscendum uitam alienam; desidiosum ad cognoscendum suam". Exemplum in Phileto et Hermogene mago beati Matthaei apostoli, ut habetur in passione ipsius.
3. Tertio, ut dicit idem, auis est multum calida et libidinosa; unde caro eius frequenter in cibum sumpta, est libidinis excitatiua, ut dicit Constantinus. Significat libidinosos qui non solum sunt luxuriosi in se, sed et alios prouocant et pertrahunt ad luxuriam; quo contra, Eph. 5: Fornicatio autem et omnis immunditia atque auaritia nec nominetur in uobis, sicut decet sanctos etc. De talibus erat Affrodixa meretrix, de qua habetur in passione beatae Agathae, quod habet nouem filias turpissimas etc.
4. Quarto, ut dicit idem, passer est multae ouationis et pullificationis et magnae sollertiae in educando pullos suos et nutriendo. Significat homines saeculares fecundos et studiosos in filiorum multiplicatione. Iob 21: Semen eorum permanet coram eis, propinquorum turba et nepotum in conspectu eorum. Ps. 143: Promptuaria eorum plena, eructantia ex hoc in illud. Oues eorum foetosae. Filiae eorum compositae. Exemplum in layr, Iud. 11 qui habuit triginta filios sedentes super triginta pullos asinarum, et principes super triginta ciuitates. Similiter in Abdon qui, ut habetur Iud. 12, habuit quadraginta filios, et triginta ex eius nepotes, ascendentes super septuaginta pullos asinarum, Iud. 12.
5. Quinto, ut dicit idem, in foeno et plumis nidificat et nidum suum a stercore mundum seruat, pullulorum stercora extra nidum eicit et ad eiciendum eos cogit. Significat contemnentes temporalia et in paupertate Deo famulantes munditiamque seruantes et seruare in aliis procurantes. Phil. 3: Existimo omnia detrimentum esse propter eminentem scientiam Iesu Christi Domini mei, propter quem omnia detrimentum feci, et arbitror ut stercora, ut Christum lucrifaciam. I Cor. 7, ubi agit apostolus de uirginitate et castitate praeeligenda: Volo, inquit, homines omnes esse sicut me ipsum. Gregorius in homelia de Hoc est praeceptum meum: "Ecce, inquit, electi Dei carnem domant, spiritum roborant, daemonibus imperant, uirtutibus coruscant, praesentia despiciunt, aeternam patriam uocibus moribusque praedicant, eam etiam moriendo diligunt atque ad illam per tormenta attingunt, occidi possunt et flecti nequeunt".
6. Sexto, ut dicit idem, araneis, uermibus et muscis pullos suos pascit. Significat uiles homines qui uilibus et marcidis, uanisque rebus et transitoriis, pastum ducunt et in perfunctoriis caducisque et blandis huius uitae deliciis uitam et spem suam ponunt, Os. 12: Ephraim pascit uentum et sequitur aestum; tota die mendacium et uastitatem multiplicat; foedus cum Asyriis iniit, et oleum in Aegyptum ferebat. Prou. 10: Qui nititur mendaciis, hic pascit uentos; idem sequitur et aues uolantes. Exemplum in omnibus et singulis qui posuerunt conatus et studia sua in talibus, sicut patet in Aman, Esth. 4, et Adonia, III Reg. 1, et Absalome, II Reg. 15, et multis aliis, ut Iuliano apostata etc.
7. Septimo, ut dicit idem, semina uenenosa iusquiami sine titubatione aut laesione comedit. Significat illos qui quasi desperato modo omni discrimini pro repletione corporis se committunt siue pro adimpletione suae intentionis de quibus conquaeritur Dominus, Is. 65: Expandi manus meas tota die ad populum non credentem, sed contradicentem mihi, qui ambulant uias non bonas, sed post cogitationes suas. Populus qui ad iracundiam prouocat me ante faciem meam semper. Exemplum de duobus filiis imperatoris qui, ut ponit Hieronymus De uitis patrum, tetenderunt retia ad uenationem in eremo per quadraginta milliaria et concluserunt quendam sanctum senem circa quem ex mala uoluntate suum furorem exagitantes cogebant negare Christum; sed audierunt ab eo iudicio Dei se morituros sequenti die, et ita factum est.
8. Octauo, ut dicit idem, lepram et morbum caducum aliquando sustinet et incurrit. Significat luxuriosos et petulos, cupidos etiam et auaros, Marc. 9, frequenter eum in ignem et in aquam misit, ut eum perderet. Qui quidem non curantur nisi per orationem et ieiunium, sicut habetur ibidem. Ambrosius Super Lucam: "Quid est longinquius quam a se recedere et interfuso luxuriae saecularis aestu diuortia habere sanctorum".
9. Nono, ut dicit Aristoteles, femina diutius uiuit quam masculus. Significat quosdam effeminatos homines et malos diutius prosperari secundum saeculum quam uirutosos et bonos uiros. Eccle. 7: Iustus perit in iustitia sua, et impius multo tempore uiuit in malitia sua. Sed oportet in talibus attendere ad uerba beati Augustini Super Ps. 54: "Omnis, inquit, malus, aut ideo uiuit ut corrigatur, aut ut per illum bonus exerceatur".
10. Decimo, ut dicit idem Aristoteles, masculus zelat pro uxore sua, et pro ea pugnare consueuit. Significat unumquemque debere zelare in superiori portione rationis pro inferiori, ne inuadatur ab hoste. Similiter quod omnis praelatus debet zelare pro sua ecclesia et pro qualibet commissa sibi anima ad omnem promotionem in gratia et conseruatione in libertate et ueritate et iustitia. Eccli. 4: Pro iustitia agonizare pro anima tua, et usque ad mortem certa pro iustitia, et Deus expugnabit pro te inimicos tuos. Bernardus De contemptu mundi: "Non est dignum ancillam dominari et dominam ancillari". Et loquitur de inferiori portione et superiori rationis quarum superior debet dominari uniuersaliter in regno animae ad conseruationem omnis bonitatis, sanctitatis et iustitiae.
11. Vndecimo, ut dicit idem, mustellam timet et odit; ac clamando et uociferando ipsius praesentiam prodit. Significat diabolum esse timendum, id est suspectum habendum et odiendum et abhorrendum, et ipsius tentatione percepta, ad Deum et sanctos et angelos in oratione exclamandum. Ps. 85: In die tribulationis meae clamaui ad te, quia exaudisti me. Gregorius in homelia Dominicae in Quinquagesima: "Quanto fortior tumultu cogitationum carnalium praemimur, tanto in oratione ardentius exclamare debemus". Glossa Super Neh., cap. 8: "Oratio est unicum refugium contra hostes".
12. Duodecimo, ut dicit auctor, pro nidis hirundinum occupandis, eis rostro et morsibus se opponit. Significat raptores siue superuentores et supergressores fratrum suorum; quo contra I Thess. 4: Ne quis supergrediatur neque circumueniat in negotio fratrem suum, quoniam uindex est Deus de his omnibus, sicut praediximus uobis et testificati sumus. De talibus erat Laban, Gen. 30 et 31, qui tot uicibus circumuenit Iacob fidelem.
13. Decimo tertio, ut dicit idem, suam speciem diligit et pullos ab aliis passeribus, matribus scilicet et patribus interceptis, uel alias casu aliquo derelictos, recolligit tamquam proprios atque nutrit. Significat pios homines et caritatiuos ad uiduas, orphanos et pupillos, peregrinos et aduenas, afflictos et destitutos. Iob 29: Benedictio perituri super me ueniebat, et cor uiduae consolatus sum. Oculus fuit caeco et pes claudo. Pater eram pauperum. Foris non mansit peregrinus, ostium meum uiatori patuit. Legitur de beato Francisco in uita ipsius: "Pietas quae, secundum Apostolum, ad omnia ualet, copiosiori ubertate cor Francisci repleuerat, ipsum per deuotionem sursum agebat in Deum, per compassionem transformabat in Christum, per condescensionem inclinabat ad proximum, per conciliationem ad ceteras creaturas refigurabat ad innocentiae statum".
14. Decimo quarto, ut dicit idem, si contingat aliquem uel aliquam laquaeo uel modo alio capi siue intercipi, clamitat pro adiutorio ac uociferat, cui compatiens passerum multitudo mutuo se conuocant et ut captum liberent, accelerant et pro uiribus festinant. Significat quantam diligentiam et caritatem debet unus homo habere pro alio in tempore aduersitatis et periculi. Prou. 6: Discurre, festine, suscita amicum tuum. Prou. 24: Erue eos qui ducuntur, ad mortem, et qui trahuntur ad interitum liberare ne cesses. Augustinus libro 83 Quaestionum: "Nihil sic probat amicum, sicut amici oneris portatio". Exemplum in duobus philosophis amicis, de quibus scribit beatus Ambrosius De sancta uirginitate quod cum unus eorum fore fecisset et ad diem sabbati decollationis sententiam proculdubio exspectaret et desideraret praesentialiter disponere de domo sua et filiis, alter sponte intrauit carcerem pro eo moriturus loco sui nisi ille reuersus esset. Sed illo fideliter reuertente dum uicarius suus ducebatur ad decollationem, factum est ut tanta amborum fides et amicitiae nuntiaretur statim imperatori, qui erat in palatio prope, qui statim reum absoluit, et utrumque sibi amicum ad latus constituit, dicens quod tales amicos decebat habere imperatorem. Exemplum similiter in beato Paulino, Nolano episcopo, qui pro filio uiduae se exposuit, ut ponit beatus Gregorius in III Dialogorum, cap. 1, et consequenter omnes alios concaptiuos reduxit.
<Cap. 35: De struthione>
Struthio has condiciones siue proprietates inuenitur habere secundum auctores.
1. Primo enim, ut dicit Isidorus, a graeco uocabulo nomen sumpsit, eo quod corpus animalis habeat, pennas tamen habet ut auis, et duos pedes, et rostrum sicut uolucris. Significat hypocritas qui sunt carnales et uolunt uideri spirituales et contemplatione et deuotione caelestia petentes, Tit. 1: Confitentur se nosse Deum, factis autem negant, cum sint abominati et incredibiles. II Tim. 3: Habentes speciem pietatis, uirtutem autem eius abnegantes. Tales fuerunt Mahometus, ut habetur in gestis eius, et Nicolaus aduena Antiochenus, ut habetur in erroribus ipsius, et Torquatus ut habetur in passione beati Tiburtii, qui sub pallio uirtutis promouerunt partes falsitatis.
2. Secundo, ut ponit idem, propter ponderositatem sui corporis cum aliis auibus in aera non leuatur. Significat amantes siue sequentes carnales resolutiones et corporum quietem non posse cum spiritualibus uiris assurgere ad diuina, Prou. 20: Luxuriosa res, uinum, et tumultuosa ebrietas; quicumque his delectatur, non erit sapiens. Augustinus De spiritu et anima: "Delectatio corporalis prohibet cognitionem boni spiritualis"; quo contra, Eccle. 2: Cogitaui a uino extrahere carnem meam, ut animum meum transferrem ad sapientiam, deuitaremque errores et stultitiam. Cantatur de beato Martino, homme frugi, ut habetur in uita sua, quod "oculis ac manibus in caelum semper intentus, inuictum ab oratione spiritum non relaxabat". Similiter legitur de beato Francisco, sensibus totaliter mortificato, quod suspendebatur totus in Deum, corporaliter etiam eleuatus a terra, claritate caelesti eum et locum ubi orabat, circumfulgente stupendo modo uidentibus de nocte sociis in eremo.
3. Tertio, ut ponit idem Isidorus, ouat ut auis, sed "oua sua fouere negligit, quae tamen proiecta in arena fotu pulueris animantur". Significat praelatos negligentes circa subditorum enutritionem et informationem in Christo, quos tamen Deus non deserit, quia per alios eorum educationi subuenit; quo contra, Iob 39, de tali struthione derelinquit in terra oua sua, et obliuiscitur quod pes conculcet ea, aut bestiae agri conterant. Induratur ad filios suos, quasi non sint sui; quo contra dicebat beatus Martinus, ut habetur in uita ipsius: "Domine, si adhuc populo suo sum necessarius, non recuso subire propter eos laborem". Simile dicit Apostolus, Phil. 1.
4. Quarto, ut dicit Aristoteles, tantae caliditatis est quod ferrum deglutit atque consumit. Significat illos in Ecclesia uel congregatione qui habent immoderatum zelum in tantum quod aliquando etiam fortes deiciunt et ad mutationem et consumptionem spiritualem deducunt, Rom. 10: Testimonium perhibeo illis qui zelum quidem habent Dei, sed non secundum scientiam. Quo contra, Bernardus Super Cant.: "Zelum tuum inflammet caritas, informet scientia, firmet constantia. Sit feruidus, sit circumspectus, sit inuictus. Ne seducaris spiritu mendacii, lucescat tibi ueritas Christus. Ne gloria mundi seu uoluptatibus abducaris, dulce scat tibi sapientia Christi; ne aduersitatibus fatigeris, confortet te uirtus Dei Christus".
5. Quinto, ut dicit Auicenna, cum sit auis quantitatis bonae, facit oua maxima et durissimae testae, ut circa eorum generationem occupatus, calor temperetur, et non nimis intensus calor sit causa quare citius moriantur. Significat magnam spem aeternae gloriae in praesenti cum sobrietate uitae et zeli promouentem sanctos uiros ex caritate ad pullulationem sanctorum operum, Tit. 3: Exspectantes beatam spem et aduentum gloriae magni Dei et saluatoris nostri Iesu Christi; sobrie et iuste et pie uiuamus in hoc saeculo. Gregorius in Moralibus et alibi: Sancti Dei uiri uitam ducunt in patientia, mortem in desiderio. Exemplum narrat beatus Hieronymus in libro De uitis patrum de quodam sancto patre qui tertio risit moriens, quia illi qui assistebant, timebant mortem, et quia ipse laetus ibat ad requiem.
6. Sexto, ut dicit idem, multas pennas habet in inferiori parte corporis. Significat deliciis et uoluptatibus abundantes quantum ad sensitiuam et maxime generatiuam, quorum uox est Sap. 2: Venite, fruamur bonis. Coronemus nos rosis; nullum pratum sit quod non pertranseat luxuria nostra. Haec est enim pars nostra et sors uitae. Tales diuina minime sapere possunt, ad terrena totaliter incuruati. Ambrosius Super Lucam: "Qui saecularibuis uanitatibus occupantur, diuina scire numquam merentur".
7. Septimo, ut dicit Gregorius Super Iob: Penna eius similis est pennis herodii et accipitris in colore, sed non in uirtute. "Pennae enim similitudinem habet, sed uolatus celeritate caret"; ad uolatum alas erigit, sed tamen a terra in altum nullatenus se suspendit; "raris pennis induitur et in magno corpore grauatur". Significat illos qui praetendunt speciem boni et non habent uirtutem in ueritate, Prou. 11: Circulus aureus in naribus suis, id est porci siue porcae, mulier pulchra et fatua. Hugo in libro De meditatione: "Causa quare pauci proficiunt est haec, quia omnes habent oculum foris ad speciem operis, non intus ad profectum uirtutis". Prou. ultimo: Fallax gratia et uana est pulchritudo etc.
8. Octauo, ut dicit idem, quando uenit tempus ut oua pariat, ad stellas pleiades oculos leuat; non enim oua ponit nisi quando illa constellatio oritur uel ascendit. Cum autem uiderit illas stellas circa mensem Iunii, tunc ponit. Significat sanctos uiros qui in omnibus bonis, quae faciunt, semper habent et eleuant intentiones suas et uota et affectus ad caelum, Col. 3: Omne quodcumque facitis, in uerbo aut in opere, omnia in nomine Domini nostri Iesu Christi facite, gratias agentes semper Deo et Patri. Hugo De oratione: "Nullo modo Deus melius ad exaudiendum flectitur quam, quando toto deuotionis affectu, animus ad eum conuertitur". Exemplum in beato Martino qui, ut habetur in uita ipsius, "oculis ac manibus in caelo semper intentus, inuictum ab oratione spiritum non relaxabat".
9. Nono, ut dicit idem, oua sua facta abscondit in sabulo, et cooperit, et obliuiscitur; sicque ad ea numquam reddit. Significat illos qui generant filios uel filias spirituales in Ecclesia, et non curant postea de profectu uel statu eorum uel earum; quo contra, Gal. 4: Filioli mei, quos iterum parturio, donec formetur Christus in uobis. I Thess. 2: Facti sumus in medio uestrum, tamquam si nutrix foueat filios suos. Exemplum in beato Ioanni euangelista, ut habetur in uita et actibus eius, quomodo fouebat quos conuertebat, maxime iuuenem latronem conuersum.
10. Decimo, ut dicit idem, quando oua sua derelicta, ut tactum est, calefacta sous feruore in arena abscondita, fracta testa pulliculos emittunt, tunc primo mater eos colligit atque nutrit et quos in ouis contempserat, egressos de ouis recognoscit. Significat illos qui recognoscunt et fouent suos uel etiam alios in prosperitate, non autem in aduersitate, iuxta illud Ps. 48: Confitebitur tibi cum benefeceris ei. Glossa ibi: "Suspecta est laus, quae de prosperitate procedit". Eccli. 12: Non agnoscetur in bonis amicus, et non abscondetur in malis inimicus.
11. Vndecimo, ut dicit auctor, naturaliter odit equum et in tantum contrariatur ei quod equus eum sine terrore uidere non possit. Et si occurrerit equus contra eum, quasi contra hostem alas erigit, et alarum concussione quasi ad fugam cogit. Significat quod mali se erigunt contra bonos et eos uidere non possunt, et quanta possunt praesumptione eos ad confusionem inducunt, II Tim. 3: Quemadmodum autem Iandes et Mambres restiterunt Moysi, ita et hi resistunt ueritati, hommes corrupti mente, reprobi circa fidem. Sed ultra non proficient; insipientia enim illorum manifesta erit omnibus, sicut et illorum fuit. Chrysostomus in sermone Dominicae III in Quadragesima: "Bonum mali uidere non possunt. Nolunt mali meliorem uiuere ne degeneres ipsi possint impropria sustinere; sic bonorum uita detrimentum est pessimorum".
<Cap. 36: De papagallo seu de psittaco>
1. Papagallus auis de qua scribit beatus Ambrosius in Hexaemeron, lib. V cap. 17 et 26, quod est auis habens expressam more hominis uocem. Dicit enim sic: "Vnde mihi uoces psittaci"; et iterum: "Quam expressa uox psittaci est".
2. Significat haec auis, cum suo colore uiridi omnibus noto et rostro rubeo, praedicatores euangelicos fide catholica fideliter renitentes, in feruore Spiritus Sancti loquentes, et omnibus uerba Dei expresse pronuntiantes, iuxta Hab. 2: Iustus in fide sua uiuit. Et Eccli. 48: Verbum eius quasi facula ardebat. Et in Ps. 18: In omnem terram exiuit sonus eorum etc. Vnde Dionysius, in epistola Ad Timotheum de morte Petri et Pauli, uocat Paulum fistulam altisonam ecclesiarum omnium.
<Cap. 37: De turture>
Turtur has habet proprietates siue significationes secundum auctores.
1. Primo enim, ut dicit Isidorus, a sua uoce deplorante et gemente sic uocatur. Significat sanctos siue religiosos uiros pro aeternis semper gementes et suspirantes, Rom. 8: Nos ipsi primitias. Spiritus habentes, inter nos gemimus adoptionem filiorum Dei exspectantes. Scribitur de beato Dominico quod de suis oculis, quasi quendam fontem lacrimarum effecerat, erantque illi lacrimae panes die ac nocte. Scribitur etiam de beato Francisco quod non inueniebat y consolationem nisi ex lacrimis, propter quod ipse oculos perdidit ante tempus.
2. Secundo, ut dicit idem, est simplex pariter ut columba, sed longe dispariter est iocunda. Significat quosdam in Ecclesia uel religiosos simplices et paruulos malitiae felle, sed refectos caritatis et dilectionis, consolationis caelestis dulcedine, I Cor. 14: Nolite pueri effici sensibus, sed malitia paruuli estote; sensibus autem perfecti sitis. Propter quod ipsum dicit Ambrosius Super Lucam quod "qui saecularibus uanitatibus occupantur, sapere diuina non possunt".
3. Tertio, ut dicit idem et beatus Ambrosius in Hexaemeron, auis casta appellatur ex moribus siue motibus, eo quod comes sit castitatis; amisso enim compare, alterius copulam non requirit, solitaria incedit loca et eligit, memor societatis solitae semper gemit, hominumque consortia ualde fugit. Significat religiosos homines castitatis amatores ueraces, solum ad superna, amissa collegia se sursum agentes, terrenis uanitatibus abdicatis, II Cor. 6: In omnibus exhibeamus nosmetipsos sicut Dei ministros etc. In castitate, in suauitate, in Spiritu Sancto. Vt castigati et non mortificati, quasi tristes, semper autem gaudentes. Hieronymus Ad Metriadem uirginem: "Felix illa conscientia et beata uirginitas, in cuius corde praeter amorem Christi, qui est sapientia, castitas, patientia atque iustitia, ceteraeque uirtutes, nullus alius uersatur amor, nec ad recordationem hominis aliquando suspirat, nec uidere desiderat, quem, cum uiderit, nolit dimittere". Augustinus in libro De spiritu et anima: "Nihil praestantius ad beatam uitam quam intra semetipsum conuerti et alienum a cupiditatibus effici".
4. Quarto, ut dicit idem, ad hortulos hominum descendit ubi quaerit cibum sibi; obtento autem cibo iterum iuga montium et secreta nemorum petere consueuit. Significat anachoritas uel contemplatiuos uacantes iugiter caelestibus secum praeter necessitatum sumendarum articulos, Luc. 2: Haec uidua erat usque ad annos octoginta quattuor, quae non discedebat de templo, ieiuniis et obsecrationibus seruiens Deo die ac nocte. Exemplum in beato Benedicto, II Dialogorum Gregorii, qui tribus annis mansit in specu incognitus, excepto romano monacho, aeterna contemplans et ad caelestia suspirans, diuina meditans et terrena aspernans.
5. Quinto, ut dicit idem, uernali tempore aduenit et nouitatem instantis temporis quaerula uoce prodit et manifestai. In hieme uero deplumatur et tunc in truncis concauis se abscondit. Significat illos qui amoenitatem sempiternae uirentis et reflorentis paradisi, aliis libenter et affectuose praedicant et annuntiant uerbo dulcifluo atque purissimo. In praesenti uero uita misera cunctis uoluptatibus se priuant et ab omnibus saeculi delectationibus et uanitatibus se elongant. Et hoc est quod dicitur, Cant. 2: Flores apparuerunt in terra nostra. Tempus putationis aduenit. Vox turturis audita est in terra nostra. Ficus protulit grossos suos. Cantatur de beato Augustino, et habetur IX libro Confessionum, accepta baptismi gratia positus apud ostia Tiburina cum matre sua, colloquebantur soli ualde dulciter. Et inhiabant ore cordis pariter in superna fluenta fontis uitae. Viliscebatque mundus iste inter uerba cum delectationibus suis. Tunc ait illa filio: "Nulla re iam delector in hac uita ut iam contempta felicitate terrena uideo seruum Christi".
6. Sexto, ut dicit Aristoteles, circa tempus ueris resumptis plumis de locis abditis ubi latuerat, exiens loca ad pullificandum congrua construit, in quibus oua cubat, pullificat et pullos nutrit. Significat religiosos uiros qui certo tempore sibi uacant principaliter in solitudine certaque prodeunt exempla pro animarum fructificatione et saluatione, siue pro peccatorum conuersione et infirmorum roboratione, II Cor. 5: Siue enim mente excedimus, Deo; siue sobrii sumus, nobis. Caritas enim Christi urget nos. Augustinus X libro Confessionum: "Conterritus peccatis meis, et aggrauatus mole miseriae meae, agitaueram corde, meditatusque fueram fugam in solitudinem, sed prohibuisti me, Domine, per apostolum tuum dicens: Ideo Christus pro omnibus mortuus est, ut qui uiuunt, iam non sibi uiuant, sed ei qui pro omnibus mortuus est". Cantatur etiam de beato Augustino: "Post mortem matris reuersus est Augustinus ad agros proprios ubi sanctis lectionibus et orationibus uacans scribebat libros et docebat indoctos". Simile faciebat beatus Ambrosius ut habetur in Confessionibus Augustini.
7. Septimo, ut dicit idem, uiuit et cubat quindecim annis. Significat contemplatiuos uiuere et deliciari mente secundum quindecim perfectas et gradatas ascensiones uirtuales supermentales quae in cantico quindecim graduum in psalterio mystice continetur, Ps. 83: Beatus uir cuius est auxilium abs te; ascensiones in corde suo disposuit; in ualle lacrimarum in loco quem posuit. Etenim benedictiones dabit legislator, ibunt de uirtute in uirtutem; uidebitur Deus deorum in Sion. Exemplum narrat beatus Hieronymus in libro De uitis patrum de duodecim anachoritis habitantibus in eremo prope, qui quidem congregati simul semel ad inuicem dixerunt quid unusquisque meditaretur praecipue, quorum octauus dixit: 'Ego caelum empyreum mente tractans, contemplor Dominum gloriae in medio intellectualium uirtutum splendentem super omnes'. Ceteri uero singillatim suas gratias, simili modo quamuis differenter, pronuntiauerunt.
8. Octauo, ut dicit idem, numquam descendit super rem foetidam, neque super cadauer; morticino enim non uescitur, sed pro suo et suorum uictu paucula munda grana quaerit et in locis mundis recolligit unde uiuit. Significat sanctos homines ducentes uitam suam in paupertate et munditia, de labore proprio et iusto, numquam de alieno uel turpi siue turpiter acquisito, 1 Tim. ultimo: Habentes autem alimenta et quibus tegamur, his contenti sumus. Eph. 4: Qui furabatur, iam non fureur, magis autem laboret operando unusquisque manibus suis, ut habeat unde tribuat necessitatem patienti. Petrus ad Clementem in Itinerario: "Panis mihi solus cum oliuis, raro etiam cum oleribus mihi in usu est. Indumentum autem hoc quod uides, tunica cum pallio" etc.
9. Nono, ut dicit idem, aliis auibus uociferantibus, ipsa gemit. Significat uirum poenitentem qui, mundanis exsultantibus, gemitibus uacat, Is. 38: Sicut pullus hirundinis sic clamabo, et meditabor ut columba. Is. 59: Quasi columbae meditantes gememus. Scribitur de beato Francisco in uita ipsius, "solitaria loca quaerebat, arnica moeroribus, in quibus cum gemitibus inenarrabilibus incessanter Deum exoraret post longam precum instantiam meruit a Domino exaudiri".
10. Decimo, ut dicit idem, nidum construit de ligniculis siue ramusculis siccis humilem, pauperem et rigidum. Significat uirum euangelicum modico habitaculo et despecto contentum, Eccli. 29: Melior est uictus pauperis sub tegmine asserum, quam epulae splendidae etc. Ibidem: Minimum pro magno placeat tibi etc. Exemplum in beato Hilarione, de quo scribit beatus Hieronymus in uita ipsius, quod in stratu iunceo usque ad mortem cubitauit et habitaculum eius erat paruum et angustum, ita ut potius uideretur sepulchrum quam tugurium.
11. Vndecimo, ut dicit idem, mortuo compare, numquam postea in uiridi ramo se ponit, nec aquam nisi turbatam bibit. Significat christianum ad considerationem mortis Christi, nobis humanitate coniuncti et conformati, numquam uelle laetari mundialiter, sed semper in crucifixum compassione transformari uelle praecordialiter, Phil. 3: Propter Christum omnia detrimentum feci; et arbitror ut stercora. Scribitur de beato Francisco in uita ipsius quod Christi passionem quasi semper positam coram ipso plangebat gemituosa mente, gemituosis oculis speculans crucifixum, reputabat pro nihilo totum hoc uniuersum.
12. Duodecimo, ut dicit Constantinus, pulli turturis sunt calidi et humidi, quod testatur grauitas ad uolandum. Sed uolare incipientes amittunt illam grauitatem, fitque eorum caro leuior et acceptior ad digerendum. Significat illos qui cum per naturam sint proni ad iracundiam et luxuriam, comparant sibi mititatem et castitatem per sancta desideria et uirtutum studiosa exercitia et meritorum sublimium caelestia incrementa, Matth. 11: A diebus Ioannis Baptistae regnum caelorum uim patitur, et uiolenti diripiunt illud. Ambrosius De officiis et alibi: "Vnusquisque gratia non natura, uirtute non nobilitate, dignitatem uendicat sibi". Bernardus libro I Ad Eugenium: "Genus apostolorum non aliunde probatur nobile quam morum ingenuitate". Chrysostomus Super Matt. homelia 44: "Vna est uera nobilitas, Dei scilicet facere uoluntatem".
13. Decimo tertio, ut ponit idem, sanguis eius alae dextrae est medicinalis, sicut sanguis hirundinis et columbae. Significat sanguinem Christi passi medicinam esse contra omnes infirmitates spirituales, Hebr. 9: Sanguis Christi emundabit conscientiam nostram ab operibus mortuis ad seruiendum Deo uiuenti. Augustinus in sermone De uno martyre: "Quemcumque momorderit astutia Satanae, intueatur Christum in ligno pendentem, ibi enim mors occisa est; Dominus semper uiuit".
<Cap. 38: De uulture>
Vultur has proprietates siue condiciones inuenitur habere secundum doctores.
1. Primo enim, ut dicit Isidorus, a tardo uolatu sic nuncupatur, quasi uolans tarde. Magnitudine enim carnis praecipites uolatus non habet. Significat illos qui tardi et pigri efficiuntur ad assurgendum in Deum uel ad opera digna, merito carnalitatis in se abundantis et a se spiritum gratiae effugantis, Sap. 1: In maliuolam animam non introibit sapientia; neque habitabit in corpore subdito peccatis. Spiritus enim sanctus disciplinae effugiet fictum, et aufert se a cogitationibus quae sunt sine intellectu. Sap. 9: Corpus enim quod corrumpitur aggrauat animam, et deprimit terrena inhabitatio sensum multa cogitantem. Augustinus De spiritu et anima: Delectatio corporalis impedit cognitionem boni spiritualis. Augustinus Contra Iulianum: "Motus uoluptatis ut est maximus ita luxuriae infestissimus; congruere enim cum cognitione delectatio corporalis non potest".
2. Secundo, ut dicit idem et beatus Ambrosius in Hexaemeron, uultures dicuntur non misceri et sine copula concipere et concipi et generare et gigni. Solo enim odoratu talia faciunt. Significant uirgines sine foeditate carnalis copulae generari et generare Deo fructibus sempiterne reflorentibus et suaue olentibus paradisi amoenitatibus, Eccli. 15: Qui continens est iustitiae, apprehendet illam, et obuiabit illi quasi mater honorificata, et quasi mulier a uirginitate suscipiet illum. Eccli. 24: Transite ad me, dicit beata Virgo Maria, omnes qui concupiscitis me, et a generationibus meis adimplemini. Ego mater pulchrae dilectionis. Fulgentius in sermone Omnium Sanctorum lectione tertia: "Beata Dei genetrix, semper Virgo Maria, templum Domini, sacrarium Spiritus Sancti, uirgo ante partum et uirgo post partum; diuinum populum faciendo monebat spernere perituri luxus saeculi a lenocinio mortalis naturae declinare, carnis pudicitiam cum uirginitatis honore intra cordis hospitia obseruare, eamque omnium uirtutum esse reginam, fructum salutis perpetuae sociam angelorum suis affirmabat exemplis, ita ut utriusque sexus multitudo eam imitaretur".
3. Tertio, ut ponit Isidorus, uiuunt uultures per centum annos. Significant perfectam perseuerantiam in iustitia usque ad martyrii palmam, Eccli. 4: Pro iustitia agonizare pro anima tua, et usque ad mortem certa pro iustitia. Glossa Matth. 13, super illud attulit quidem aliud centum, aliud sexagesimum, aliud trigesimum: "Centum refertur ad martyres propter satietatem adeptae uitae siue propter perfectum contemptum mortis, uel propter expeditam euolationem de laeua huius uitae in dexteram patriae. Sexaginta uero ad uirgines propter otium et integritatis perfectionem, qua non pugnant contra consuetudinem carnis. Triginta autem ad uiduas in quibus magnus est conflictus, ne libidine superentur". Hieronymus autem in apologetico Ad Pammachium, tractans praemissum uerbum, dicit sic: "Triginta referuntur ad nuptias, quia ipsa digitorum coniunctio, quasi molli osculo se complexans et foederans maritum pungit et coniugem. Sexaginta uero ad uiduas eo quod in tribulatione et angustia sunt positae; unde et superiori digito deprimuntur; quantoque maior est difficultas ab expertae quondam uoluptatis illecebris abstinere, tanto maius et praemium. Porro numerus centesimus -- quaeso diligenter lector attende -- de sinistra transfertur ad dextram et his quidem digitis, non eadem manu quibus in laeua nuptae significantur et uiduae, circulum faciens exprimit uirginitatis coronam". Et infra ibidem: "Et certe multo clementiores erga coniugia fuimus, omnibus paene Latinis et Graecis tractatoribus, qui centesimum numerum ad martyres referunt, sexagesimum ad uirgines, trigesimum autem ad uiduas. Atque ita fit, ut de bona terra et patrisfamilias semine excludantur mariti". Huc usque Hieronymus. Quocumque igitur horum duorum modorum uelimus applicare nostram in centenario moralitatem habemus ecce uiam aptam.
4. Quarto, ut dicit Plinius, est auis impia circa filios suos, sicut et miluus. Nam quando uidet eos impinguari, rostro et pedibus eos percutit, ut sic fiant ex dolore morsuum macilenti. Significat illos qui de aliorum felicitatibus siue prosperis successibus contristantur, sicut fecit Cain circa Abel, Gen. 4, et fratres Ioseph, Gen. 37; quo contra, I Cor. 13: Caritas benigna est; non quaerit quae sua sunt. Non gaudet super iniquitate, congaudet autem ueritati. Exemplum in beato Ioanne Euangelista, qui potissime tunc gaudebat quando filios suos crescere in Christo sentiebat, ut habetur II Ioan. circa principium et in gestis ipsius.
5. Quinto, ut dicit idem, maxime uigent in olfactu; unde et sentiunt odorem cadauerum in remotis. Exsistentes enim ultra mare sentiunt ea citra et e conuerso; unde et exercitum sequitur uultur uulturem quasi hominum ut equorum cadaueribus satietur. Secundum etiam augures, quando conueniunt et circumuolant multi uultures est futuri praelii praesagium quod aliquo sensu naturae occulto praesentiunt affuturum. Significat quosdam gluttones uel etiam mimos, qui ubi ubicumque fiunt nuptiae uel curiae siue carnales epulae siue cognoscunt materiam replendi uentrem, uel alicuius temporalis lucri currentes sollicite et se satiantes, qui quidem quando multiplicantur, signum est multiplicationis scelerum, et per consequens poenarum infernalium, Canon. Iudae: Hi sunt in epulis suis maculae, conuiuantes sine timore, semetipsos pascentes, nubes sine aqua, quae a uentis circumferuntur; quibus procella tenebrarum in aeternum reseruata est. Bernardus in sermonibus: "Voluptas gulae, quae tanti hodie aestimatur, uix duorum latitudinem continet digitorum". Item, Bernardus Super Cant.: "Vita hominum media est inter uitam angelorum et pecudum, ita ut qui secundum spiritum sapiunt, angelis conformentur; qui uero secundum carnem sentiunt, bestiis socientur". Ps. 48: Homo, cum in honore esset, non intellexit; comparatus est iumentis insipientibus, et similis factus est illis.
6. Sexto, ut dicit Aristoteles, uultur pugnat cum herodio et uolat super ipsum, et quando deuincit ipsum, moritur. Significat impugnatores bonorum hominum ex hoc ipso promerentium mortem aeternam, et aliquando mortem temporalem, sicut patet in duobus quinquagenariis deuoratis, mandato Eliae quem uexabant, ab igne caelesti, IV Reg. 1. Exemplum in Egea tryanno beati Andreae, et Paschasio tyranno beatae Luciae, et multis aliis, ut habetur in Gestis Ecclesiasticis.
7. Septimo, ut dicit idem, comedit carnem crudam, et ideo pugnat contra alias aues propter cibum. Significat detractores inpugnantes sanctos uiros inuidiam uel suam malam implendam uoluntatem, Mich. 3: Mordent dentibus suis, et praedicant pacem; et si quis non dederit in ore eorum quippiam, sanctificant super eum praelium. Bernardus Super Cant.: "Ferit caritatem in omnibus, qui se audiunt, lingua maledicta et, quantum in se est, necat funditus et exstinguit".
8. Octauo, ut dicit Aristoteles, uenatur a meridie usque ad noctem, et ab ortu solis usque ad tempus illud requiescit, et quando senescit elongatur rostrum eius superius et recuruatur in fine et moritur tandem fame. Significat auaros qui instant lucris temporalibus a iuuentute usque ad mortem, et tandum numquam satiati perueniunt ad aeternam damnationem, Eccle. 4: Considerans reperi et aliam uanitatem sub sole: unus est, et secundum non habet, non filium, non fratrem, et tamen laborare non cessat, nec satiantur oculi eius diuitiis nec cogitat dicens: 'Cui laboro, et fraudo animam meam bonis?' Ps. 75: Dormierunt somnum suum, et nihil inuenerunt omnes uiri diuitiarum in manibus suis. Exemplum in diuite epulono, Luc. 16, qui, secundum quod cantat Ecclesia, guttam aquae petiit, quia micas panis Lazaro mendico negauit.
9. Nono, ut dicit idem, quando superest ei aliquod de cibis, non relinquit aliquid aliis auibus, sicut facit aquila, sed reponit in nido ad cibandum pullos, quoniam non de facili acquirit cibum. Significat diuites et huiusmodi qui nihil relinquunt pauperibus, nec etiam reliquias suas uolunt dare egentibus uicinis, sed totum conuertunt ad priuatum commodum et carnalem amorem, dicentes quod non de facili acquiruntur temporalia huiusmodi bona, Iob 15: Non remansit de cibis eius. Propterea non remanebit de bonis eius. Exemplum in Decio Caesare et Iuliano apostata qui, sicut narrat historia, odio habuerunt pauperes, et nulli afflicto compatiebantur, immo afflictioni praestabant augmentum, cum tamen persequi pauperes summa saeuitia sit, ut dicit Glossa Super Ps. 69: Deus in adiutorium intende.
10. Decimo, ut dicit idem, nidificat in altis montibus et densis nemoribus. Significat superbos et ambitiosos ambulantes in magnis et in mirabilibus supra se, Is. 14: Ascendam in caelum, et super astra caeli exaltabo solium meum, sedebo in monte testamenti, in lateribus Aquilonis. Bernardus Super Cant. et in sermonibus et epistolis: "Omnis superbus est importabilis ualde; habitus eius superfluus, incessus pomposus, ceruix erecta, de sublimiori loco decertat et se melioribus praeferri affectat, suas sententias et facta iactat et in obsequio reuerentiam non seruat".
11. Vndecimo, ut dicit idem, si uiderit aliquid uolitans circa pullos suos, rostro percutit et fugat illud. Significat proprietarios bonorum suorum, denegantes se communi caritati proximorum, Phil. 2: Omnes enim quae sua sunt quaerunt, non quae Iesu Christi. Talis fuit Nabal Carmeli, I Reg. 25, et ideo male mortuus est. Tales fuerunt Antiochus, II Macch. 7; et Achab III Reg. 17, et multi alii.
12. Duodecimo, ut dicit idem, nutrit pullos suos quousque possint uolare, et tunc eicit eos a nido et uetat eos appropinquare illi loco, nec permittit unum par uulturum, aliud par subintrare locum suum. Significat illos qui, cum possint hospitales esse, refugiunt et postquam uel semel pauerunt pauperem amplius eum uidere nolunt; quo contra, Hebr. 13: Caritas fraternitatis maneat in uobis, et hospitalitatem nolite obliuisci; per hanc enim placuerunt quidam, angelis hospitio receptis. Contra illos qui nolunt subuenire peregrinis, narrat beatus Hieronymus in libro De uitis patrum, quod fuerunt uir et uxor qui omnem substantiam suam et lucrum diuidebant in pauperes; primo in peregrinos; secundo in suos usus; tertio et in uirginitate uiuentes. Iacebant induti saccis de nocte de quibus reuelatum est duobus sanctis patribus uolentibus scire merita propria, quod ad eorum non peruenissent mensuram.
13. Decimo tertio, ut dicit idem, almachar est quaedam species auis fluuialis timens uulturem, et ideo fugit ad aquam et uultur circumuolat a remotis, et cum sit acutus oculis, inspicit quando auis illa exit aquam illam, et tunc, si potest, rapit eam. Significat astutiam diaboli qua Dei homines superare satagit, iuxta illud I Petr. 5: Sobrii estote et uigilate, quia aduersarius uester diabolus tamquam leo rugiens circuit, quaerens quem deuoret. Leo Papa in sermone De circumcisione: "Non desinit antiquus hostis ut quoquo modo fidem Christianorum siue fidelium corrumpat instare. Nouit cui adhibeat incitamenta luxuriae aestus cupiditatis, cui inuidiae uenenum infundat, cui exhibeat uenena fallaciae. Nouit quem gaudio fallat, quem moerore conturbet. Habet quosdam ex eis quos sibi tenacius obligauit, quorum ad deceptionem aliorum et ingeniis utatur et linguis".
14. Decimo quarto, ut dicit idem, est auis multum foetida et immunda. Significat immundam uitam luxuriosorum et petulantium, Phil. 3: Multi enim ambulant, quos saepe dicebam uobis (nunc autem et flens dico) inimicos crucis Christi; quorum deus uenter est, et gloria in confusione ipsorum qui terrena sapiunt. Isti tales diuina siue caelestia et intellectualia capere aut sapere non possunt. Ambrosius Super Lucam: "Qui saecularibus uanitatibus occupantur, scire diuina non possunt". Bernardus Super Cant., et alibi: "Delicata est diuina consolatio, quae non datur habentibus alienam".
15. Decimo quinto, ut dicit idem, eius caro est durissima, mali saporis et grauis odoris, et ideo ad esum est inutilis. Significat uitam quorundam malorum siue prauorum et peruersorum quorum uita est malae compositionis in conscientia, malae aedificationis in uita, malae opinionis in fama; et ideo in nullo Ecclesiae fructuosa, II Tim. 2: Ex quibus est Philetus et Hymenaeus qui exciderunt ex ueritate dicentes resurrectionem iam factam, et subuerterunt quorundam fidem. Sed firmum fundamentum Dei stat, habens signaculum hoc: Cognouit Dominus qui sunt eius. Exemplum in Nicolao aduena Antiocheno, et Torquato Tiburtii, Iuliano apostata, et Mahometo, et similibus diaboli membris, de quibus in gestis eorum habetur.
16. Decimo sexto, ut dicit Gregorius Super Iob, de facili pro cadauere terram petit, sed cum descenderit de terra, iterum uix ascendit. Significat hypocritas siue cupidos, qui pro modico habent terrena petere et post terrenorum appetitum siue quaestum in affectibus radicatum, uix ad salutaria redeunt, Eccli. 10: Nihil est iniquius quam amare pecuniam. Hic enim animam suam uenalem habet, quoniam in uita sua proiecit intima sua. Circa illud narrat beatus Hieronymus, in libro De uitis patrum, quod fuit quidam sanctus uir hortolanus qui, saluo usu suo necessario, omnia lucra expendebat in pauperes, et erat sanus. Et diabolus immisit in cor eius congregationem pecuniae, ne forte contingeret eum infirmari et indigere, et postea infirmatus est, et pes eius debebat secari, nisi poenitentia ductus ante medici aduentum a Deo fuisse sanatus.
17. Decimo septimo, ut dicit idem, in alto uolans cadauer in infimis conspicit, et pro amore cadaueris de sublimitate aeris se submittit. Significat Filium Dei altissimi, secundum beatum Gregorium in Moralibus qui in sinu Patris exsistens, et humanum genus quasi cadauer propter peccatum Adae effectum conspiciens, cum in forma Dei esset ex pietate de uirgine carnem sumens, ad ipsum descendit sibi incorporandum. Sed dum ipsum in se traicerat superuenientes aduersarii populi, scilicet Iudaeorum, ceperunt ipsum instar uulturis, et occiderunt uelut caeci non auertentes nec cognoscere curantes Saluatorem qui operabatur salutem in medio terrae eorum. Immo, secundum Augustinum Super Ps., uelut multa febrae frenetici insanierunt in medicum qui uenerat curare eos. Iob 28 dicitur de populo Iudaico: Semitam ignorauit auis, nec intuitus est oculos uulturis, quia ille excaecatus populus contempsit auertere uias Christi conuersantis in terra ad modum angeli, semper in caelestia eleuati, nec considerare studuit intentionem et affectionem ipsius ad modum uulturis sibi humanum genus incorporare et in se traicere procurantis. Sed unde eum putauerunt deicere, inde exaltauerunt, quia Prou. 21: Non est sapientia, non est prudentia, non est consilium contra Deum. Hebr. 2: Videmus Iesum propter passionem mortis, gloria et honore coronatum.
18. Duodeuigesimo, ut dicit idem, quando ab aliquo impeditur, contra uentum alas percutit, et sic uenti adminiculo potius quam labore proprio ab infimis in aera se extollit. Significat contemplatiuos et sanctos uiros qui, patientes tentationum quandoque molestias, seipsos et fragilitatem propriam recognoscentes, Spiritus Sancti gratiae totaliter se committunt, a qua dignanter afflati et in caelestia cunctis desideriis supermentaliter eleuati, ima tentationum ipsarum superant et de omnibus tentationibus suis triumphant, II Cor. 2: Non circumueniamur a Satana; non enim ignoramus cogitationes eius. Deo autem gratias, qui semper triumphat nos in Christo Iesu. II Cor. 1: In omnibus superamus, propter eum qui dilexit nos. Narrat Magister in Summa de uitiis, quod cum quidam sanctus homo tentaretur de peccato fornicationis, et amplius resistere non ualeret, prostrauit se ante crucifixum et dixit: "Terram siue castrum corporis, quod a te teneo, amplius defendere nequeo. Ego reddo tibi eam. Defende tu eam". Et continuo superata est tentatio, sicque tentator recessit confusus.
19. Vndeuigesimo, ut dicit Plinius libro XXIX, uultur inter aues serpentibus contrariatur. Nam si pennae eius urantur, fugant serpentes nidore suo. Cor etiam reddit se portantes a serpentibus et a feris tutos. Cor etiam eius ligatum in pelle leonis uel lupi fugat daemones. Penna eius ligata pedi sinistro parturientis, liberat uelociter eam; sed celerius solui debet quando partus egreditur ne interiora sequantur. Vnguentum factum de adipe uulturis et oleo yrino neruos curat, iumenta sanat. Pes eius dexter alligatus pedi sinistro dolenti, sanat ipsum; similiter sinister sanat dextrum. Lingua eius sine ferro emulsa et collo in panno nouo suspensa, dicitur efficere hominem gratiosum ad impetrandum ab homine id quod petit. Cinis ossium eius combustorum, mixtus cum celidonia animalium sanat morbos. Sanguis eius cum herba carabeote et celidonia sanat lepram. Huc usque Plinius in dicto libro. Significat quod sancti uiri et quidquid est in animabus et corporibus et etiam uestibus et reliquiis eorum militant Deo et ueritati, aduersantur diabolo et omni malignitati siue iniquitati, et omni spirituali infirmitati, Act. 5: Magis autem augebatur credentium in Deo multitudo uirorum ac mulierum, ita ut in plateis eicerent infirmos, et ponerent in lectulis et grabatis, ut ueniente Petro, saltem umbra illius obumbraret quemquam illorum, et liberarentur ab infirmitatibus suis. Currebant autem et multitudo uicinarum ciuitatum Ierusalem, afferentes aegros et uexatos a spiritibus immundis, qui curabantur omnes. Act. 19: Virtutes non modicas faciebat Deus per manus Pauli, ita ut super languidos deferrentur a corpore eius, semicinctia uel sudaria, et recedebant ab eis languores, et spiritus nequam egrediebantur. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant". Augustinus in Confessionibus: "Tibi, Domine, seruiat lingua mea et quidquid cogito, scio et sapio atque scribo".
<Cap. 39: De ulula>
Vlula has habet condiciones siue proprietates secundum , auctores.
1. Primo enim, ut dicit Isidorus, a plausu sine potius ululatu sic est nominata. Multum enim et maxime de nocte super aedificia ululat. Significat illos qui semper lamentantur et conquaeruntur de paupertate uel alia aduersitate, semper laborantes pro sua subuentione, quibus propter improbitatem oportet aliquando satisfacere, Luc. 18: Iudex quidam erat in quadam ciuitate, qui Deum non timebat et hominem non reuerebatur. Vidua autem quaedam erat in ciuitate illa et ueniebat ad eum dicens: "Vindica me de aduersario meo ". Et nolebat per multum tempus. Post haec autem dixit intra se: "Etsi Deum non timeo, nec hominem reuereor tamen quia molesta est mihi haec uidua, uindicabo illam, ne in nouissimo ueniens sugillet me". Exemplum in illis qui, simulantes se pauperes Ioanni Elario patriarchae, ut narratur in uita ipsius, propter improbitatem receperunt quid ab eo, sed tamen iudicati sunt iuste iudicio diuino, sicut habetur in gestis eiusdem.
2. Secundo, ut dicit idem Isidorus, haec auis apud augures, quando multum ululat praetendit aduersitatem, tacens uero praetendit prosperitatem. Significat detractores qui, quando multum detrahunt, sibi ipsis damnationem praeferunt siue praesagiunt; quando uero remittuntur siue se retrahunt, bonum suum faciunt et diuinum merentur habere propitium. Eapropter dicit sapiens, Prou. 24: Time Deum, fili mi, et regem; et cum detractoribus ne commiscearis; quoniam repente consurget perditio eorum; et ruinam utriusque quis nouit? Prou. 25: Ventus aquilo dissipat pluuias, et facies tristis linguam detrahentem. Prou. 13: Qui detrahit alicui rei, ipse se in futurum obligat; qui autem timet praeceptum, in pace uersabitur. Bernardus Super Cant.: "Cor siquidem felle liuoris amarum per linguae instrumenta spargere nisi amara non potest. Ex abundantia enim cordis os loquitur; et sunt duae species pestis huius" etc. Haec Bernardus ibidem.
3. Tertio, ut dicit idem, eius uox est communiter secundum augures, infausta et infesta. Significat loquaces quosdam sine ratione uerba multiplicantes, aliisque quandam infelicitatem siue taedium ualidum inferentes, Eccli. 27: Loquela multum iurans, horripilationem capiti statuet; et irreuerentia ipsius obturatio aurium. Narratio peccantium odiosa, et risus illorum in delictis peccati. Exemplum in Simone mago, de quo in Itinerario et multis aliis similibus in Veteri Testamento et in Nouo.
<Cap. 40: De upupa>
Vpupa has condiciones siue proprietates inuenitur habere.
1. Nam primo, ut dicit Isidorus, est auis cristis a capite exeuntibus galeata. Significat superbos et se ostentantes. Exemplum in Antiocho illustri, I Macch. 1; quo contra Esth. 14: Tu scis, Domine, quod abominer signum superbiae quod est super caput meum in die ostentationis meae, et detester illud quasi pannum menstruatae. Scribitur de beato Bernardo quod omnem honorem sibi exhibitum reputabat se mutuo possidere.
2. Secundo, ut dicit idem, est auis pulchra pennis et uaria, sed spurcissima factis. Nam stercora humana comedit; in stercoribus uel sepulchris commoratur, et propterea semper foetet. Significat luxuriosos apparentes in uestibus pulchris, turpes et foetentes in animabus et corporibus, Ioel 1: Computruerunt iumenta in stercore suo. Gregorius in Moralibus: "Iumenta in stercore computrescere est carnales homines in foetore luxuriae uitam finire".
3. Tertio, ut dicunt philosophi et Isidorus ponit, cum senuerit eo quod nec uidere nec uolare quaeat, pulli eius euellunt ei pennas inualidas, et liniunt ei oculos herbarum sucis, et fouent sub alas donec recrescant plumae eius. Et sic renouata perfecte uolat et uidet clare, sicut et ipsi. Significat hoc pietatis opera esse magno studio impendenda parentibus, Eccli. 3: Qui timet Deum, honorat parentes, et quasi dominis seruiet his qui se genuerunt etc. Hieronymus in quadam epistola: "Praepositum monasterii diligas ut patrem, ames ut doctorem, credas quidquid tibi dixerit".
<Cap. 41: De uespertilione>
Vespertilio has proprietates siue condiciones inuenitur habere secundum auctores.
1. Primo enim, ut dicit Isidorus et Ambrosius tangit in Hexaemeron, a tempore nomen sumpsit, eo quod caecus exsistens lucem circumuolet in crepusculo uespertino. Significat uagos siue malos et curiosos qui priuati luce gratiae semper uolunt discere et numquam ad scientiam ueritatis merentur peruenire, iuxta illud II Tim. 3: Semper descentes et numquam ad scientiam ueritatis peruenientes. Propterea uocati sunt tales peripatetici, sequaces scilicet Aristotelis, quasi semper in circuitu diuersarum scolarum et magistrorum uersantes, sed numquam in inuentione ueri se inuenientes, sicut dicit quaedam Glossa in inferiori scientia.
2. Secundo, ut dicit Constantinus, frigidissimae est naturae; eapropter sanguis eius linitus super palpebras non sinit recrescere pilos. Oppilat enim poros quibus oppilatis non recrescunt pili. Significat Christi sanguinem reprimere cogitationes ueteris uitae ab intellectu hominis, Hebr. 9: Sanguis Christi emundabit conscientiam nostram ab operibus mortuis. Augustinus in sermone De uno martyre: "Quemcumque momorderit astutia Satanae, intueatur Christum in lignum pendentem" etc.
3. Tertio, ut dicit Glossa Is. 2: Oleum de lampadibus sugit, et in parietum riuulis se abscondit. Significat mercenarios clericos et religiosos qui, percepta portione ecclesiastica, ab utilitate et communi seruitio se subtrahunt et nefandis operibus occulte inseruiunt. Exemplum in filiis Eliae sacerdotis, I Reg. 2; Eph. 5: Quae in occulto fiunt ab ipsis, turpe est etiam dicere. Exemplum habemus patens tota die in clericis et monachis communibus nostri temporis et maxime in sacerdote qui erat contra beatum Benedictum, de quo II libro Dialogorum ponit beatus Gregorius.
<Tr. 4: De piscibus
Prooemium: De piscibus in generali>
Pisces tam in generali quam in speciali has condiciones siue proprietates habent; in generali enim prius considerati.
1. Primo, ut dicit Isidorus libro XII cap. 6, dicuntur pisces, unde et pecus, a pascendo; terram quippe aquaticasque herbas lambunt. Dicuntur et reptilia, eo quod natando reptandi siue reptantis speciem habeant. In natando enim reptunt, quamuis in profundum se demergant. Significant studentes in sacris Scripturis profundis et uariis pascentes et reficientes se eis humiliter scientes quod scriptum est Prou. 11: Vbi humilitas, ibi et sapientia. Ps. 103: Hoc mare, Scripturae sacrae supple, magnum et spatiosum manibus; illic reptilia, id est studentes, quorum non est numerus. Item Ps. 106: Qui descendunt mare in nauibus, facientes operationes in aquis multis. Ipsi uiderunt opera Domini et mirabilia eius in profundo. Augustinus Ad Volusianum epistola 3: "Hortor ut Scripturarum certe uereque sanctarum curam te non pigeat impendere. Sincera enim et solida res est, nec inane aliquid aut pendulum crepitat. Apostolorum linguas praecipue exhortor ut legas; ex his enim ad cognoscendos prophetas excitaberis quorum testimoniis utuntur apostoli". Hieronymus Ad Paulinum de omnibus diuinae historiae libris: "Oro te, frater carissime, inter diuina eloquia uiuere, ipsa meditari; nil aliud nosce, nil quaerere. Nonne tibi uidetur iam hic in terris regni caelestis habitaculum? Discamus in terris quorum scientia nobis perseueret in caelis".
2. Secundo, ut dicit beatus Ambrosius in Hexaemeron, magna est eis cum aquis uicinitas et cognatio. Extra enim aquas diu uiuere non possunt, nec solo aeris spiraculo sine aquae attractu diu uiuunt. Habent enim quandam reptandi speciem et naturam. Significant in studentes in uariis scientiis debere esse familiares et deuotione coniunctos religiosis et aliis sanctis et doctis uiris abundantibus gratia caelesti et affluentibus doctrina Euangelii, si uolunt ad Dei gratiam pertingere et suam finalem salutem habere, et utiles Ecclesiae esse, Eccli. 4: Congregationi pauperum affabilem te facito. Et iterum, 7 capitulo eiusdem: In multitudine presbyterorum sapientum sta, et sapientiae illorum ex corde coniungere, ut omnem narrationem Dei possis audire, et prouerbia laudis non effugiant te. Si uideris sensatum, euigila ad illum, et gradus ostiorum illius exterat pes tuus. Exemplum in beato Augustino qui familiaritate beati Ambrosii meruit conuerti et praerogatiua caelestis gratiae et sapientiae illustrari, sicut habetur in libro Confessionum Augustini. Augustinus De doctrina christiana: "Videtur mihi studiosis et ingenuosis iuuenibus debere praecipi ut nullas doctrinas quae praeter Ecclesiam Christi exercentur, tamquam ad beatam uitam capescendam sequi audeant". Agellius libro VII cap. 10: Euclides philosophus, mutato habitu, per mille passus ibat de nocte ad audiendum Socratem.
3. Tertio, ut dicit Auicenna libro II cap. 7, pisces qui morantur in locis petrosis sunt meliores et sapidiores. Similiter et eodem modo qui morantur in aquis currentibus in quibus non sunt sordes uel limi, non campestres aquae neque lacuales. Significat hoc quod religiosi siue apostolici uiri uiuentes in paupertate et austeritate et conuersantes semper in Scripturarum uenerabilium in Deum et ad Deum festinare facientium, sunt utiliores Ecclesiae et uirtuosiores omni animae. Exemplum in Paulo et Augustino, Ambrosio et Hieronymo et Gregorio et aliis paupertatis et austeritatis amatoribus et Scripturarum sanctarum inhabitatoribus, quot populos conuerterunt, et quantas animas ad Deum exemplo et uerbo festinare fecerunt.
4. Quarto, ut dicit idem ibidem, laudabiliores sunt pisces in alto pelago nutriti, non alibi. Significat hoc maiori laude dignos illos qui solum sacrae theologiae profunditate plene se et affectum suum dederunt et in ea a pueritia conuersati ex amore fuerunt, Sap. 8: Sapientiam amaui et exquisiui a iuuentute mea, et quaesiui eam sponsam mihi assumere, et amator factus sum formae illius. Habebo propter hanc claritatem ad turbas, et honorem apud seniores iuuenis. Et acutus inueniar in iudicio et in conspectu principum amabilis ero, et facies eorum mirabuntur me. Exemplum in Timotheo qui, ut habetur II Tim. 3, sacras nouit litteras ab infantia, et ideo fuit ad omne bonum opus et documentum instructus, perfectus et praeparatus.
5. Quinto, ut dicit idem, pisces qui morantur in aquis discoopertis et flatui uentorum expositis supra se, sunt meliores illis qui sunt e contrario. Significant illos qui ambulant in luce et exercentur aduersitatibus et probantur esse abundantiori laude et beatitudine dignos, Iac. 1: Beatus qui suffert tentationem quoniam, cum probatus fuerit, accipiet coronam uitae etc. Gregorius in Moralibus: Bona tribulatio quae dignos facit ut in latitudine exaudiamur a Domino. "Sicut enim aromata fragrantiam suam nonnisi incenduntur expandunt, ita sancti uiri omne quod de uirtutibus redolent in tribulationibus innotescunt. Misericordia enim Domini in die mandatur, quia in tranquillo tempore cognoscenda praecipitur; in nocte uero declaratur quia donum, quod in tranquillitate sumitur, in tribulationibus manifestatur". Exemplum in seruulo paralytico de quo scribit beatus Gregorius in Dialogo quod mirae patientiae in suis continuis doloribus fuit usque ad mortem. Similiter de illo sene sancto de quo narrat beatus Hieronymus in libro De uitis patrum quod putabat se derelictum a Deo illo anno quo non infirmabatur grauiter; et multis aliis sicut Iob et Tobia qui singuli fuerunt mirae patientiae in tentationibus et aduersitatibus suis.
6. Sexto, ut dicit idem in eodem, meliores sunt pisces tam marini quam alii in pelago aquilonari et orientali quam in australi, quia ex uentorum impetuoso flatu aquae plus mouentur et amplius depurantur et subtiliantur, et ideo illarum aquarum pisces plus mouentur et exercitantur et a suis superfluitatibus emundantur. Significant haec martyres et alios seruos Dei pro Christo afflictos et profundis persecutionum tyrannicarum expositos et exercitatos maxime fuisse ab omnibus impuritatibus et defectibus defoecatos, sicque uelut aurum probatos et examinatos gloriam aeternam ingressos, Eccli. 27: Vasa figuli fornax probat, et homines iustos tentatio tribulationis. Gregorius in homelia super Euangelium Hoc est praeceptum meum: "Ecce electi Dei carnem domant, spiritum roborant, uirtutibus coruscant, daemonibus imperant, aeternam patriam uocibus moribusque praedicant. Eam etiam moriendo diligunt, atque ad illam per tormenta attingunt". Ambrosius super Beati immaculati: "Quanto maiores tribulationes fuerint, tanto uberior consolatio reseruatur". Exemplum in beatis Laurentio et Vincentio qui speciales sunt in gloria coronas adepti ex hoc.
7. Septimo, ut dicit idem, pisces lacuales et maxime remoti a fluuio et a mari, mali sunt et infirmi et mali saporis, et cito computrescunt. Habent enim quietem, eorumque putredo non lauatur a subintrante fluuio uel a mari. Significat hoc quod cito pereunt qui in bono non exercitantur omnique infirmitati spirituali sunt expositi qui subtrahunt se ab Euangelio et a poenitentiae amaritudine. Otium enim est omnium malorum sentiua Eccli. 33: multa enim mala docuit otiositas. Poeta: "Quaeritur: egistus, quare sit factus adulter? In promptu est causa: desidiosus erat". Hieronymus Ad Nepotianum: "Graecus adolescens erat in cenobio, qui nulla abstinentia, nulla operis magnitudine flammam poterat carnis exstinguere. Hunc periclitantem pater monasterii hac arte seruauit. Imperat cuidam grauissimo uiro, ut iurgiis atque conuiciis insectaretur hominem et post irrogatas iniurias prius ueniret ad quaerimonias. Vocati testes pro illo loquebantur qui iniuriam fecerat. Flere ille contra mendacium cepit; nullus alius credere ueritati; solus pater defensionem suam callide opponere studuit, ne abundantiori tristitia absorberetur frater. Quid multa? Ita annus ductus est, quo completo, interrogatus adolescens super cogitationibus pristinis, respondit: 'Papae mihi uiuere non licet et fornicari libet'."
8. Octauo, ut dicit Isidorus libro XII, in omnibus piscibus generaliter signum mortis est quando uentrem sursum leuant, et super aquae superficiem supernatant signum infallibile est mortis. Significat quod quando claustrales delectantur in his quae sunt uentris, et maxime extra claustrum, signum et argumentum est spiritualis mortis eorum; quo contra, Eccli. 29: Melior est uictus pauperis sub tegmine asserum, quam epulae splendidae in peregre sine domicilio. Seneca Ad Lucillum et alibi: "Primum argumentum bene compositae mentis existimo secum posse consistere et secum posse morari". Exemplum in duobus monachis sancti Benedicti qui contra instituta regulae comederunt extra monasterium.
9. Nono, ut dicit idem, multi sunt pisces qui de mari ad aquas dulces egredientes in aqua dulci delectantur et impinguantur; et e conuerso hi nunc in mari nunc in aqua dulci conuersantur. Multi uero sunt pisces fluuiales qui maris salsedinem non ferrentes, gustata aqua salsa, subito moriuntur. Significant haec bonos saeculares, qui ex affectu religiosorum familiaritati et doctrine concurrunt et ab eis uerbo et exemplo delectantur spiritualiter et impinguantur Dei gratia, ita quod mare huius saeculi detestantes post eius experientiam et uitiorum et periculorum suorum finaliter mundo in Christo moriuntur, Eccli. 9: Viri iusti sint tibi conuiuae, et in mandatis Dei sit tibi gloriatio; et omnis ennaratio tua in praeceptis altissimi. Col. 3: Mortui enim estis, et uita uestra abscondita est cum Christo in Deo. Exemplum in Theodorito imperatore qui ualde profecit in familiaritate beati Ambrosii, ut habetur in Historia tripartita. Similiter exemplum in Constantino imperatore qui, ut habetur in gestis sancti Siluestri et in Historia tripartita ualde profecit ex usu cum eo, ita quod uterque mortuus est mundo, et tamen mortui sunt in Christo.
10. Decimo, ut dicit idem, quidam pisces sunt et multi qui partim in aquis, partim in terris, uiuunt, natandique in aquis, ambulandiue in terris officium retinent a natura; de nocte enim egrediuntur ad pascua graminea, de die uero manent in aquis. Significant religiosos euangelicos, qui nunc ascendunt supermentaliter ad pascua aeternae uiriditatis, nunc condescendunt pie populis aedificandis et informandis; aquae enim multae, populi multi, Apoc. 17. Quod ipsum totum significant esse bene in scala Iacob, Gen. 28 in qua angeli ascendentes uisi sunt et descendentes. Scribitur de beato Francisco in uita ipsius quod in scala Iacob assueuit scandere nocte ad Deum caeli se mente praesentando, die uero descendere fratres aedificando. Exemplum habemus etiam, multo magis, in Christo qui, ut habetur, Luc. 21, diebus erat docens in templo, noctibus uero morabatur in monte Oliueti etc.
11. Vndecimo, ut dicit Basilius in Hexaemeron libro VIII cap. 3, genera piscium distinguuntur. Nam alii sunt aequorei, alii litorei, alii altiuagi, alii petrei, alii gregales, alii beluini, alii immanes, alii minuti. Significant uarios status hominum in ecclesiastica hierarchia siue religionum uarietates, I Cor. 12: Quosdam quidem posuit Deus in Ecclesia, primum apostolos, secundo prophetas, tertio uirtutes, exinde gratias curationum, opitulationes, gubernationes, genera linguarum, interpretationes sermonum. Vnde dicit Dionysius in Angelica hierarchia quod distributio donorum est secundum conuenientiam graduum et ordinum, et non solum in hierarchia sed etiam in ordine, alii alios excedunt et excellunt et angeli operationes suas referunt, non solum in Deum, sed etiam in supremos ordines.
12. Duodecimo, ut dicit idem, in eodem et ibidem, est etiam propria sors piscibus propriaque natura et cibus differens certaque uiuendi condicio propterea nihil de aquariis mansuescit nec patitur se manibus hominum contrectari. Significat hoc anachoritarum statum et condicionem qui, fugientes uisus hominum, patent et uacant monasticae contemplationi caelestium et fruuntur suauitatibus singularibus Spiritus Sancti refectionum et unctionum, iuxta illud Ps. 72: Quid enim mihi est in caelo, et a te quid uolui super terram? Defecit caro mea et cor meum; Deus cordis mei, et pars mea Deus in aeternum. Tren. 3: Bonum est uiro cum portauerit iugum ab adolescentia sua. Sedebit solitarius et tacebit, quia leuauit se supra se. Exemplum in sanctis patribus commorantibus sic in eremo Aegypti, sicut narrat beatus Hieronymus De uitis patrum et beatus Ambrosius De paradiso.
13. Decimo tertio, ut dicit Aristoteles libro VII, pisces in hieme fugiunt a fundo maris prope terram, quaerendo calorem, et ibi quaerunt pastum suum. In aestate uero e conuerso, a litoribus fugiunt in profundum <habens minus> calorem; nam calor immoderatus laedit eos. Significant religiosos contemptores mundialium et appetitores aeternorum, scientes et cognoscentes quod amor mundi male inflammans laedit salutem, et ideo summopere fugiendum est ab eo et adhaerendum amori diuino, Phil. 3: Existimo omnia detrimentum esse propter eminentem scientiam Iesu Christi Domini mei; propter quem omnia detrimentum feci et arbitror ut stercora, ut Christum lucrifaciam. Hugo De laude caritatis: Signa caritatem habentium sunt: mundum derelinquere, scandala euadere, huius mundi gloriam deridere, desideria in superna eleuare.
14. Decimo quarto, ut dicit idem in eodem cap. 5, magna est piscibus uiuendi diuersitas, nimia etiam in cuiusque generis successione discretio. Communiter enim non incubant ouis suis sicut aues, non nidos aedificant aut cum labore proprios natos enutriunt, sed aqua suscipiens ouum facit animal manetque in singulis generibus immutabilis ad aliam naturam infusa progenies ac non sicut multorum terrestrium animalium et halitum speciem adulterina corrumpit commixtio. Significant haec quod in religiosis in comparatione saecularium est magna morum et actuum differentia, et antiquis succedunt noui et absque multa humana industria ipsa religio conuersos et missos a Deo diuina gratia facit homines perfectos, immutabiles a professione, assumpta et gratia caelesti percepta et numquam deceptibiles mundi uel diaboli, aut carnis corruptiua tentatione, Rom. 8: Ipse enim Spiritus testimonium reddit spiritui nostro quod sumus filii Dei. Quis ergo separabit nos a caritate Christi? Hieronymus in epistola 64 narrat de quinque millibus monachis in diuersis habitantibus cellis sub disciplina caelesti. Augustinus in libro Confessionum narrat quod apud Mediolanum erat monasterium plenum talibus fratribus sub Ambrosio nutritore. Ambrosius etiam dicit in libro De paradiso quod sub patre Pachomio erant mille quingenti serui Dei tales sub disciplina chrismatis.
15. Decimo quinto, ut dicit idem Basilius in eodem cap. 5, certi sunt pisces innumerabiles qui, quasi quodam communi decreto, propter cibum ad exteriora directi laborem peregrinationis arripiunt, simulque omnes, quasi dato signo, ad longinqua discedunt. Nam cum foetandi ceperit tempus urgere alii ex aliis in naturae legibus excitati profectionem mox ad partes pelagi borealis intendunt. Quos in reuertendo, cum uideris densissima conglomoratione confertos torrentem uiolentissimum putabis effluere per Propontide litus ad mare commeantes exuuium. Significant religiosos habentes in communi proprium qui sub abbatibus et prioribus commorantes certis diebus et horis ad opera procedentes signo dato, qui reuertentes propter bonum obedientiae tam meritis spiritualibus quam temporalibus bonis cum diuina acceptatione inueniuntur referri, Ps. 103: Ortus est sol et congregati sunt, et in cubilibus suis collocabuntur Exibit homo ad opus suum et ad operationem suam etc. Quam magnificata sunt opera tua, Domine, omnia in sapientia fecesti; impleta est terra possessione tua. Narratur a fide dignis quod tempore beati Bernardi in monasterio omnes monachi communiter et libenter exibant ad opera praeter unum uel duos pigros et insolentes. Quosdam uero sero reuertentes inueniunt ante monasterium beatam Virginem habentem in manu pixidem cum electuario optimo et de cocleari singulis propinabat. Cum autem ille uel illi insolentes uenissent, ut suam acciperent portionem, audierunt ab ea istam sententiam cum rubore: Qui non laborat, non manducet.
16. Decimo sexto, ut dicit idem in eodem libro et capitulo uictus alius aliis secundum genus aptatus est. Nam alii limo aliuntur, nonnulli uermibus qui nascuntur in aqua contenti sunt, plurimi autem deuoratione satiantur alterna semperque minor apud eos fit alteri cibus, id est maiori. Et si quando contigerit eum qui minorem ceperat morsu ualidioris assumi in unum, uterque alium posterioris innititur. Significat illos qui inferiores per potentiam opprimunt, contradicente apostolo I Thess. 4: Ne quis supergrediatur neque circumueniat in negotio fratrem suum, quoniam uindex est Deus de his omnibus, sicut praediximus uobis et testificati sumus. Basilius in Hexaemeron: "Aut quid distat a pisce ille nouissimo uir qui diuitiarum amore flammatus captos inopes inexpletis hiatibus propriae rapacitatis absorbuit. Alter substantiam pauperis ui sublatam retentabat. Hunc fecit quidam minis et terroribus circumuentum sui patrimonii portionem atque ita iusto iniustior et raptore rapacior est conuictus. Caue igitur ne te idem qui pisces euentus excipiat, id est hamus uel rete uel cophinus".
17. Decimo septimo, ut dicit Avicenna libro II, pisces qui cibantur herbis bonis et radicibus plantarum sunt meliores ad usum illis qui cibantur sordibus profluentibus. Significat theologos qui cibantur libris diuinis et originalibus sanctorum meliores esse legistis uel artistis qui cibantur scriptis mundanorum auctorem et gestorum, Phil. 3: Existimo omnia detrimentum esse propter eminentem scientiam Iesu Christi domini mei etc. Vnde dicit beatus Augustinus IV libro Confessionum quod anima saltem fatigata fallaciis commendare debet ueritati quidquid sibi est a ueritate, et nihil perdet. Nil enim prodest bona res non utenti bene.
18. Duodeuigesimo, ut dicit Aristoteles libro II, meliores sunt pisces qui non sunt magni ualde, neque habent carnem nimis duram et siccam, et in quibus non est nimia pinguedo nec muscillago, in quibus non est malus sapor uel odor. Significat humiles et abstinentes gratiae et famae magis conuenientes, Iac. 4: Deus superbis resistit, humilibus autem dat gratiam. Il Cor. 4: Semper mortificationem Iesu in corpore nostro circumferentes; ut et uita Iesu manifestetur in carne nostra mortali. Exemplum in beato Francisco qui maxime his duabus uirtutibus inhiauit.
19. Vndeuigesimo, ut dicit idem, pisces qui habent duram carnem salsi meliores efficiuntur. Significat nimis duros non esse utiles nisi discretionis sale condiantur, Col. 4: In sapientia ambulate. Sermo uester semper in gratia sit sale conditus, ut det gratiam audientibus. Dicit Canon: "Omne malum in alium uir ausurus qui in seipsum desaeuit austerus".
20. Vigesimo, ut dicit idem, omnis piscis generaliter est frigidus et humidus. Significat hoc quod religiosi omnes debent esse frigidi castitate et humidi pietate et deuotione, II Cor. 6: In omnibus exhibeamus nosmetipsos sicut Dei ministros, in castitate, in caritate, in suauitate, in Spiritu Sancto. Exemplum in beato Benedicto, sicut ponit Gregorius in II Dialogorum.
21. Vigesimo primo, ut dicit idem, pisces saliti magis conueniunt medicinae; capita enim salitorum piscium sanant morsus canis rabidi et puncturas scorpionum; eradicant carnem adulerinam in ulceribus, et conferunt ulceribus putridis et sauiosis. Significant discretos et mortificatos carne, maxime conuenire, immo principaliter proficere et informationi et aedificationi peccatorum et spiritualium infirmorum, II Cor. 4: Semper nos qui uiuimus, in mortem tradimur propter Iesum etc. Et infra 5: Siue mente excedimus, Deo; siue sobrii sumus, nobis; caritas enim Christi urget nos. I Cor. 9: Factus sum infirmis infirmus, ut infirmos saluos facerem. Scribitur de beato Ambrosio, discretissimo uiro, in uita ipsius quod tantae pietatis erat ut si quis ei peccata sua confiteretur, ita fortiter compatiendo flebat quod ipsum peccatorem confitentem ad lacrimas contritionis uere compellebat, et sic omnes sanabat.
22. Vigesimo secundo, ut ponit idem, omne ius piscium confert uenenis bibitis et puncturis. Significat religiosorum perfectorum et sanctorum uirorum uitam et memoriam, uirtutes et reliquias utiles aliis et uirtuosas. Exemplum in Petro, cuius umbra sanabat omnes infirmitates, ut habetur Act. 5. Similiter sudaria et semicinctia Pauli fugabant infirmitates et daemones, ut habetur Act. 19. Chrysostomus De Pauli laudibus: "Vis cognoscere dona Dei? Vestimenta Pauli daemonibus terrori erant".
23. Vigesimo tertio, ut ponit Aristoteles libro VII, generaliter pisces plus laborant in die quam in nocte, et plus ante mediam noctem quam post. Et ideo, ut dicit idem, uenantur ante ascensum solis, quapropter tunc ponunt uenatores retia, quia non bene uident illa hora. Significant religiosos et sanctos uiros ambulare in ueritate et luce plusquam hypocritae et ficti, eosque propterea impeti et exercitari a daemonibus, maxime quando aliquam occasionem inueniunt; eapropter dicit apostolus I Thess. 5: Non sumus filii noctis neque tenebrarum sed diei. Leo Papa in sermone De circumcisione: "Non enim desinit hostis antiquus deceptionum laqueos ubique praetendere, et ut quoquo modo fidem credentium corrumpat instare".
24. Vigesimo quarto, ut dicit idem libro IV, nocturno tempore cibum quaerunt et in odoriferis delectantur, odorant enim et audiunt. Significant contemplatiuos et orationis et deuotionis homines maxime de nocte uacare refectioni spiritus et suspendere olfactum interiorem caelestibus odoribus, et auditum caelestibus concentibus et delectari internis consolationibus, Ps. 91: Bonum est confiteri Domino et psallere nomini tuo Altissime. Ad annuntiandum mane misericordiam tuam et ueritatem tuam per noctem. Cantatur de beato Dominico: "Nocte caeli perlustrans limina, de terris dat uerbi semina".
25. Vigesimo quinto, ut dicit idem in eodem, ad uasa noua quibus uenantur citius accedunt quam ad antiqua, immo nisi fuerit nouum, de facili ad uasculum non accedunt. Significat curiosos in scientia, qui semper quaerunt et currunt ad noua dicta uel scripta, et relinquunt scripturas antiquas et perfectas scientias, II Tim. ultimo: Erit enim tempus cum sanam doctrinam non sustinebunt, sed ad sua desideria coaceruabunt sibi magistros, prurientes auribus, et a ueritate quidem auditum auertunt, ad fabulas autem conuertentur Augustinus: Scientia quorundam philosophorum dum delectat, aduersatur Euangelio.
26. Vigesimo sexto, ut dicit Aristoteles libro VII, uniuersaliter pisces sunt gulosi et auidi et pro maiori parte comedunt carnes si habeant. Significant gulae deditos et edacitati et uoluptati, Phil. 3: Quorum deus uenter est. Bernardus Super Cant. et in sermonibus: "Voluptas gulae quae tanti hodie aestimatur uix duorum latitudinem continet digitorum".
27. Vigesimo septimo, ut dicit idem libro V, maxima pars ouorum damnatur quando piscis ouat uagando, quia cum praesens non sit masculus ab ipsius semine oua non formantur. Ideo facilius ab auibus et aliis piscibus deglutiuntur. Significat dissolui et remitti a disciplina subditos in absentia praelati, et quandoque a daemonibus spiritualiter deuorari. Exemplum in Exod. 22: quod in absentia Moysi sedit populus manducare et bibere et surrexerunt ludere, feceruntque sibi uitulum conflatilem.
28. Duodetrigesimo, ut dicit idem ibidem, tempore coitus uagantur mares et feminae piscium sicut grex et ambulant par cum pari. Significant luxuriosos et lasciuos in circuitu ambulantes simul et sibi complacentes in desideriis carnis, Sap. 2: Vbique relinquamus signa laetitiae. Nullum pratum sit quod non pertranseat luxuria nostra. Coronemus nos rosis antequam marcescant. Hieronymus Super Paulum: "Venter mero aestuans facile despumat in libidinem". Qui luxuriatur uiuens, mortuus est, etiam ferreas mentes libido domat quae maiorem in uirginibus patitur famem dum dulcius putant omne quod nesciunt. O quam acerbus fructus luxuriae, amarior felle, crudelior gladio.
29. Vndetrigesimo, ut dicit idem ibidem, multi ex eis cum pullificant infirmantur, et tunc temporis maxime deprehenduntur. Significant quosdam qui de bonis operibus gloriantes aegrotant in moribus et in affectibus et sic facile patent daemonum insidiantium incursus; quo contra, I Cor. 4: Quid enim habes quod non accepisti?Aut quid gloriaris quasi non acceperis? Bernardus Super Cant.: "Laudamus mendaciter et delectamur inaniter". O uanitas uanitatum! "Sed non uanior quam insanior".
30. Trigesimo, ut dicit idem ibidem, pisces fluuiales et palustres plus ouant quam alii, et citius, quia in maiori parte post quinque menses, alii autem pullificant post unum annum. Significant pullificari plus malos quam bonos et citius, Eccle. 1: Stultorum infinitus est numerus. Ambrosius in Hexaemeron: "Malitia ex nobis est non a creatore condita, morum leuitate generatur, nullam habens creaturae praerogatiuam nec auctoritatem substantiae naturalis, sed mutabilitatis uitium et errorem prolapsionis".
31. Trigesimo primo, ut dicit idem, patiuntur pisces quando ad arenam confricant uentrem suum. Significant cadere in peccatum illos qui nimis mundo haerent et cum eo se tenent, Iac. 4: Amicitia huius mundi, inimica est Deo. Quicumque ergo uoluerit esse amicus huius saeculi, inimicus Dei constituetur. Augustinus in libro Confessionum: "Amicitia huius mundi, O Domine, fornicatio est abs te et euge, euge dicitur ut pudeat, si non homo ita sit".
32. Trigesimo secundo, ut dicit Avicenna libro II cap. 7, pisces marini sunt laudabiliores qui sunt subtiles, ut soleae et huiusmodi uerisimiles. Significant illos esse meliores in Ecclesia uel religione qui surit perspicaciores in contemplando et acutiores in intelligentiam Scripturae sanctae penetrando et attingendo, Sap. 7: Est enim in ea spiritus intelligentiae multiplex: unicus, acutus, subtilis. Et per nationes in animas sanctas se transfert, amicos Dei et prophetas constituit. Scribitur de beato Francisco quod "ad tantam mentis serenitatem uirum Dei deduxerat indefessum orationis studium cum continua exercitatione uirtutum ut, quamuis non habuerit sacrarum litterarum peritiam per doctrinam, aeternae tamen lucis irradiatus fulgoribus, Scripturarum profunda miro intellectus scrutaretur acumine. Penetrabat enim ab omni labe purum ingenium mysteriorum abscondita, et ubi magistralis scientia foris est, affectus introibat amantis".
33. Trigesimo tertio, ut dicit Isidorus libro XII, uariantur species piscium quoad escam et colorem et formam, quantitatem et qualitatem, longitudinem et latitudinem, breuitatem et carnositatem, saporem et insipiditatem, odorem et foetorem, sanitatem et infirmitatem, duritiam et mollitiem, soliditatem et resolutionem. Significant haec uarietates siue diuersitates statuum bonorum et malorum in praesenti saeculo, Ps. 103: Hoc mare magnum et spatiosum manibus, illic reptilia quorum non est numerus. Animalia pusilla cum magnis etc. Exemplum Matth. 13, in parabola de sagena missa in mare et ex omni genere piscium congregante; ubi subditur quod electi sunt boni in uasa, mala autem eiecti extra retia et uasa.
34. Trigesimo quarto, ut dicit Aristoteles, magni pisces pullificant in latitudine et altitudine aquarum; parui uero pullificant in locis ubi est parua aqua, iuxta radices arborum et cannarum. Significat hoc quod superbi homines et mundani ambulant in mirabilibus supra se, pauperes uero et humiles redigunt se ad parua et sunt contenti terminis suis; propterea dicebat apostolus, I Cor. 4: Vos nobiles, nos autem ignobiles; nos infirmi, uos autem fortes. Nos stulti propter Christum, uos autem prudentes in Christo. Bernardus Super Cant. et in sermonibus: "Gloriosa res humilitas, qua ipsa quoque superbia se palliare appetit ne uilescat".
35. Trigesimo quinto, ut dicit idem, pisces filios suos diligunt multum et eo longo tempore nutriunt. Significant praelatos subditos suos debere amare, fouere et informare cum perseuerantia, II Cor. 11: Instantia mea quotidiana, sollicitudo omnium ecclesiarum. Quis infirmatur, et ego non infirmor? Quis scandalizatur, et ego non uror? Ambrosius Super Lucam: "Illi prae ceteris uidere sublimia merentur qui fidelibus praeesse sollicite sciunt. Dumque ipsi pie super gregem uigilant, superna super eos gratia largius coruscat".
36. Trigesimo sexto, ut dicit Isidorus libro XII, piscium 144 genera inueniuntur, omnibus quae in aquis uiuunt et ex aquis ortum habent computatis, auibus tamen non annumeratis. Significat familiam agni Christi Iesu in eodem numero mysterialiter constitutam, Apoc. 14: Vidi supra montem Sion agnum stantem et cum eo centum quadraginta quattuor millia habentes nomen eius et nomen patris eius scriptum in fontibus suis. Rhabanus in tractatu De cruce: Hic numerus diuisus in quattuor partes pertinet ad familiam agni relucentem in omni cornu crucis.
37. Trigesimo septimo, ut dicit Aristoteles libro VII, nullum genus piscium habet testiculos. Significat illos qui sunt castrati propter regnum caelorum, iuxta illud Matth. 19. Hieronymus Ad Eustachium: "Ob gehennae metum, me ipsum castraueram propter regna caelorum".
<Cap. 1: De ceto siue balena>
1. Primo enim loco, ut dicit Isidorus libro XII, similiter et Basilius et Ambrosius in Hexaemeron, inuenitur in mari piscis quidam qui uocatur cetus siue balena tantae magnitudinis ut montibus coaequetur ab emittendo siue fundendo aquas ualidas super naues obruendas et alia, sic uocatus siue uocata. Omnibus enim aliis marinis beluinis altius iaciunt undas. Emittere enim balena dicitur; cete uero dicitur a corporis immanitate. Iste piscis in pelagis a terra remotissimis et non nauigabilibus conuersans, secundum Basilium sicut habetur in libro Iorath, abundat in spermate et post eius coitum cum femina, quod superest, superenatat aquae. Quod quidem congregatum et collectum et desiccatum in ambrae substantiam commutatur. Quando autem multum esurit quemdam uaporem odoriferum ad modum ambrae ex se emittit per os in quo pisces delectantur et propter uaporis redolentiam ipsius orificium ingrediuntur, et sic decepti ab ipso deuorantur. Significat in omnibus praemissis diabolum et immanitatem superbiae tumentis ipsius et suorum. Significat etiam suorum membrorum excedentem luxuriam, quasi sub specie fructus inde consequentis et famae apud mundum publicatam et operatam. Significat nihilominus ipsius et suorum insidias et malitias quasi sub praetextu dilectionis et oblatae consolationis animas allicientes et attrahentes deceptorie et finaliter deuorantes. Sed in fine confundetur turpiter et uisitabitur pro his omnibus uisitatione pessima, ut habetur Is. 27: In die illa uisitabit Dominus in gladio suo duro et forti super Leuiathan serpentem ueterem, et super Leuiathan serpentem tortuosum, et occidet cetum qui in mari est. Gregorius in Moralibus: "Inuolui amaritudine antiquus hostis dicitur, quia superbiae et nequitiae eius supplicia, non solum omnimoda, sed et infinita praeparantur". Is. 14: Detracta est ad inferos superbia tua, concidit cadauer tuum.
2. Sicut etiam habetur in libro Iorath, De animalibus, in hoc pisce dominatur materia terrestris plusquam aquaea, et ideo multae est corpulentiae et pinguedinis. Vnde in senectute prae magnitudine corporis in ipsius dorso coadunatur puluis et condensatur in tantum quod herbae et frutices ibi crescunt, ita ut bellua insulae similis uideatur, ad quam, si nauigantes incaute appropinquauerint, sine periculo uix euadunt propter aquae emissionem ex ore. Tantae etiam est pinguedinis quod, quando cum piscatorum percutitur uenabulis siue telis, uulnus non sentit nisi prius pinguedo totaliter perforetur. Sed quando caro interior laeditur, tunc facillime capitur. Tantae autem est quantitatis quod, quando capitur, tota patria ex sua captura repletur et abundat. Significat in his magnos amatores terrenorum qui, repleti mundialibus bonis et pullulationibus peccatorum multorum, periculosi sunt uicinis aliis et peregrinis, uix stimulis diuini amoris uel sermonibus sanctae praedicationis penetrantur. Tamen aliquando penetrati et conuersi ad Deum totam patriam aedificatione replent et spiritualiter consolantur. Exemplum Act. 13, in Sergio proconsule Paulo uiro prudente secundum saeculum qui, conuersus ad praedicationem Pauli, tantum aedificauit quod totam Ecclesiam consolatione repleuit; Paulum etiam tantum laetificauit quod amore conuersionis illius talis et tanti uiri cum uocaueretur Saulus, eligit uocari Paulus, sicut scribit beatus Augustinus in libro Confessionum. Exemplum ponit etiam Augustinus idem similiter, in libro Confessionum, de Victorino rethore urbis Romae simili modo conuerso, gaudente tota Ecclesia, reflorente omni christiana anima.
3. Sicut etiam scribit idem, balena haec eadem catulos suos miro amore diligit et eos in pelago longo tempore circumducit. Quod si eos ab arenarum cumulis impediri contigerit, aquae multitudinem in ore collectam super eos fundit, et sic eos a periculo liberans ad profundum pelagi reuocat et reducit. Contra omnes occursus nociuos pro eorum defensione se opponit et semper inter se et mare in parte tutiori ipsos ponit. Et quando inualescit tempestas, fetus suos adhuc iuuenes et teneros in uentrem suum contrahit, quos, serenitate facta, uiuos euomit iterum et emittit. Significat sollicitudinem et amorem tenerum quem debent habere praelati ad subditos informandos et fouendos in Christo, et protegendos ab omni periculo, Ioan. 10: Bonus pastor animam suam dat pro ouibus suis. I Thess. 2: Facti sumus paruuli in medio uestrum, tamquam si nutrix foueat filios suos etc. Bernardus De consideratione: "Qui aliis praeest in sollicitudine uix, umquam uel raro uacat sibi, dum semper timet sui penuriam facere subditis, et non placere Deo quod communi utilitati propriam praefert contemplationis quietae dulcedinem".
4. Scribit etiam idem quod contra balenam pugnat quidam piscis serpentinus et uenenosus, sicut crocodilus et fugiunt pisces ad caudam ceti qui, si deuictus fuerit, pisces praedicti moriuntur. Quod si non poterit piscis ille pestifer deuincere cetum, de faucibus suis fumosum odorem foetidissimum in aquas mittit, cetus uero fumo odifero de ore emisso foetidum odorem repellit, et sic se et suos protegit et defendit. Significant haec pugnam iustorum contra daemones et peccata, doctrinamque haereticorum et doctrinam catholicorum et eius effectum, Eccli. 4: Pro iustitia agonizare pro anima tua, et usque ad mortem certa pro iustitia, et Deus expugnabit pro te inimicos tuos. Pro anima tua non confundaris dicere uerum. Est enim confusio adducens peccatum, et est confusio adducens gratiam et gloriam. Ecclesiasticae historiae libro X, cum sancti patres ad Nicaenum concilium conuenisset et ibidem philosophi et dialectici astitissent, in periculum fidei unus philosophus contra episcopos conflictum mouit, in tantum fortiter quod fiebat ingens spectaculum, nec concludi ei poterat per aliquem patrum. Quod uidens, unus ex confessoribus simplex et nihil omnino sciens nisi Iesum Christum et hunc crucifixum, petiit se cum philosopho posse loqui. Quod audientes, simplicitatem eius noscentes, non permittebant, timentes ne ostentui pateret fides. At ille, omnino de se uelle profari et surgens: "Audi, inquit, philosophe, in nomine Iesu Christi, quae uera sunt. Deus unus, qui fecit omnia et creauit uirtute uerbi sui, hoc Verbum ac sapientia, quem nos dicimus Filium, caro factum est, et per suam passionem et mortem nos a morte aeterna redemit, reuersurus de caelis iudex omnium. Credis ita philosophe?" At ille, mutus redditus et stupefactus uirtute uerborum, credidit et cum eo multi; sicque numero sacri concilii sunt adiuncti.
<Cap. 2: De delphino>
1. Secundo loco est quidam piscis in mari delphinus qui habet has condiciones, secundum Isidorum et Ambrosium in Hexaemeron et Basilium. Nam uoces marinariorum sequitur et ad uocem symphoniae gregatim conueniunt et in harmonia mirabiliter delectantur. Quibus in mari nihil est uelocius, nam plerumque salientes naues transuolant, quorum saltus et ludus in fluctibus futuram de imminenti tempestatem significat. Habent autem huiusmodi pisces dorsa serrata quibus interiora uentrium secantes interimunt crocodilos pisces illos serpentinos aduersantes balenae, ut dictum est supra. Magnae etiam competenter quantitatis exsistentes sunt utiles cibo humano multum. Solus iste piscis lactat fetus suos paruos, ut dicit Aristoteles libro VI.
2. Significant uiros contemplatiuos et religiosos ueros qui uoces siue inspirationes angelorum et euangeliorum audientes et percipientes et sequentes ex affectu concentibus caeli aures supermentales suspendunt et in eis percipiendis summe delectantur et ad sursum actiones in Deum semper se promptiores inueniunt, mundana relinquentes et supermundana petentes et inter fluctus tentationum uel tribulationum, apostoli more gaudentes et gloriantes mundoque et ipsum sequentibus calamitatem aeternam affuturam non tacentes, haereticos etiam et fidei aduersarios et alios peccatores pestiferos in zeli uehementia et acumine deturbantes et dissecantes; sicque uniuersali Ecclesiae omnino proficientes et infirma membra eius singulariter in Christo educantes. Exemplum in apostolo Paulo cui a conuersione haec omnia actualiter euenerunt et in eo inuenta sunt, sicut patet uniuersaliter ex Actibus Apostolorum et ex epistolis suis. Exemplum etiam in Augustino, Ambrosio, Hieronymo et Gregorio et multis similibus, sicut patet ex eorum uitae et doctrinae decursu, et clarum est sapientibus.
<Cap. 3: De pisce austral>
1. Tertio loco piscis ille, qui australis dicitur, has habet condiciones, secundum Isidorum et Iorath. Nam pisces huius generis oriuntur quando Pleiades stellae incipiunt tendere ad occasum, nec apparent quousque Pleiades iterum oriantur.
2. Significant eos qui concipiunt sacrum propositum ex consideratione et ad considerationem exemplorum sanctorum patrum uel martyrum pro Christo morientium, et pullulant sacris operibus publice ad informationem et exemplum modernorum sanctorum siue bonorum religiosorum, instar Pleiadum, uita et doctrina uniformiter micantium et ex caritate pro officiis pietatis discurrentium, Iac.: Exemplum accipite fratres, prophetas etc. Seneca epistola a: "Plus homines oculis quam auribus credunt, longum enim iter est per praecepta, breue et efficax per exempla".
<Cap. 4: De effimeron>
1. Quarto loco piscis ille, qui dicitur effimeron, huius est condicionis secundum Iorath in libro De animalibus. Nam sine coitu nascitur et cum uixerit per tres horas diei, tunc moritur.
2. Significat peccatum, quod quidem non habet causam nisi deficientem secundum Dionysium et Philosophum, et fit uel durat in modico tempore; "sed fecisse in sempiternum manet", secundum Bernardum De consideratione, Iac. 1: Concupiscentia cum conceperit, parit peccatum; peccatum uero cum consumatum fuerit, generat mortem. Augustinus Super loannem: "Peccatum nihil est et nihil fiunt homines cum peccant".
<Cap. 5: De faste>
1. Quinto loco piscis ille, qui dicitur faste, huius est condicionis, secundum quod dicit Iorath in libro De animalibus. Nam aqua hausta in ore eius dulcescit, quem pisces minores sentientes atque sequentes, intrant in os eius, quos subito accipit et deglutit.
2. Significat adulatores delectationem habentes in adulationibus et per huiusmodi necantes animas audientium, Ps. 9: Laudatur peccator in desideriis animae suae. Augustinus In sententiis Prosperi: "Adulantium linguae alligant animas in peccatis".
<Cap. 6: De echino>
1. Sexto loco piscis ille stupendus, qui uocatur echinus, huius est condicionis secundum Isidorum libro XII et Ambrosium in Hexaemeron. Nam est paruus, uix semipedalis, ab haerendo dictus. Quamuis enim exigui corporis sit, maximae tamen est uirtutis. Nam nauem adhaerendo retinet et cum adhaeret, licet ruant uenti, procellae saeuiant, quasi radicata stare in mare uidetur, nec mouetur. Et hoc facit, non retinendo, sed tantummodo haerendo. Hunc latini 'moron' uocauerunt eo quod nauigia moram contrahere uel stare compellat, ut habetur ibidem.
2. Item scribit Basilius in Hexaemeron libro VIII cap. 6 et beatus Ambrosius similiter in Hexaemeron et Beda, quod iste piscis uentorum praesentiens tempestatem, calculum arripit ualidum et tamquam anchoram, ne excutiatur fluctibus, trahit siue sibi superponit in dorso, et non suis se liberat uiribus, sed alieno pondere munitur et contra futuras tempestates stabilitur. Quod uidentes nautae sibi praecauent, ne eos turbo praeueniat improuisos.
3. In prima condicione siue proprietate dat considerare hominibus et cognoscere de plano quanta est potentia Creatoris in suo fonte siue origine quando tanta inuenitur in effectu tam modicae suae creaturae. Item significatur nobis per hoc ipsum humilitatis uirtus, quanta est, quia maxima operatur. Exemplum in beata Virgine cuius humilitas tantae uirtutis extitit quod Dei Filium omnipotentem in uterum suum traxit, et caelo et terme praefecit et spectabilem singulariter effecit, sicut ipsamet dicit Luc. 1: Respexit humilitatem ancillae suae; ecce enim ex hoc beatam me dicent omnes generationes. Ambrosius Super Lucam: "Nihil excelsius humilitate." Humilitas sola promeretur gloriam.
4. In secunda uero sui condicione siue proprietate dat et indicit hominibus poenitentibus cautelam et circumspectionem et praemunitionem contra futurum iudicium sine mortem, uel etiam contra imminentia pericula sine tentationes et aduersitates, ut scilicet supermentaliter et in affectibus accipiant Christum lapidem angularem fundantem et stabilientem et coniungentem siue coaptantem corpora et animas Deo conseruantem et protegentem ab omni periculo, omni hora et loco, I Pet. 2: Ad quem accedentes lapidem uiuum, ab hominibus quidem reprobatum, a Deo autem electum et honorificatum; et ipsi tamquam lapides uiui superaedificamini domos spiritales, sacerdotium sanctum, offerre spiritales hostias, acceptabiles Deo per Iesum Christum. Illud bene effectui mandauerunt apostoli et discipuli in Ecclesia primitiua, sicut habetur in Actibus et in Ecclesiastica historia plene.
<Cap. 7: De aphoro>
1. Septimo loco piscis, qui dicitur aphorus, huius est condicionis secundum Isidorum libro XII. Nam ita est exiguus quod hamo capi non potest, et ideo nihil nocent ei hami.
2. Significat vere humilibus non posse nocere laqueos tentationum diaboli, Eccli. 13: Humiliare Deo, et exspecta manus eius, id est effectuum auxilium potentiae et bonitatis eius. Exemplum narrat beatus Hieronymus De vitis patrum quod beatus Antonius vidit mundum totum plenum laqueis et volens scire quis posset illos evadere, audivit per revelationem quod sola humilitas.
<Cap. 8: De murena>
1. Octauo loco piscis, qui uocatur murena, huius est condicionis secundum Isidorum libro XII et beatum Ambrosium in
Hexaemeron. Nam non a simili sibi concipit uel concipitur, sed a serpente quem sibilo serpens prouocat ad amplexus, statuens se iuxta litus. Hanc Graeci sinninam uocant eo quod se complicat in circulos. Hanc esse feminei sexus tradunt et concipere a serpente, ut dictum est. Ob id a piscatoribus sibilo uocatur et capitur. Fuste percussa uix interimitur, ferula uero statim. Hanc habere animam in cauda certum est; nam capite percusso uix dicunt eam interfici, cauda uero percussa et amputata, dicitur statim mori. E conuerso est de serpente; nam contrito capite uel abscisso statim moritur, cauda uero inde abscissa diu uiuit. Dicunt etiam iidem quod serpens deponit uenenum antequam coeat cum murena, sed completo generationis actu resumit uenenum suum. Et ideo murena non contrahit uenenum a serpente nec generat aliquid serpenti, sed sibi simile.
2. Significant haec suggestiones diaboli ad animas et circa animas sibi subiugandas et subiugatas. Significant nihilominus illos qui multa possunt pati pro mundo et nihil pro Deo. Significant etiam recidiuantes in peccatum dimissum aliquando. Significant et illos qui non habent animas ubi debent habere, id est in caelestia eleuatas, sed ad terrena incuruatas, Is. 51: Dixerunt animae tuae: 'Incuruare ut transeamus'; et posuisti quasi terram corpus tuum et quasi uiam transeuntibus. II Pet. 2: Contigit eis illud ueri prouerbii: 'Canis reuersus ad suum uomitum' et 'Sus lota in uolutabro luti'. Exemplum in luliano apostata et similibus multis.
<Cap. 9: De ostrea siue concha>
 1. Nono loco pisces, qui dicuntur ostreae siue conchae siue conchillia, huius sunt condicionis, secundum Isidorum libro XII cap. 6. Nam concipiunt ex solo rore sine ouis uel spermate. Nam per noctem egrediuntur aquam et in terris ex rore matutino concipiunt et pariunt. Quarum conchae in decremento lunae semper manent uacuae. In his autem piscibus pretiosae generantur margaritae, ut ponit Plinius, et alii qui de naturis animantium scripserunt, quia tempore nocturno litora petunt et caelesti rore margaritas concipiunt. Vnde et tales conchillae margariferae et berylliae sunt dictae, in quarum carne pretiosus calculus consolidatur et est nobilissima gemma quae sic ex rore uernalis temporis generatur, quae quanto albior et lucidior, tanto pretiosior aestimatur. Sunt et quaedam conchillae, siue conchae miricae, dictae ab asperitate et acumine, quae alio nomine conchilia dicuntur, quae circumcisae ferro lacrimas emittunt purpurei coloris ex quibus purpura coloratur. Et inde ostrum est appellatum quia ex humore testae elicitur haec tinctura, ut dicit Isidorus supra posito libro et capitulo.
2. Significant beatam Mariam et suas uirgines, similiter et alios sanctos quae et qui, fugientes mundi concupiscentias, sacris desideriis exposuerunt et coaptauerunt se caelestibus influentiis et conceperunt in se spiritualiter Christum Iesum, margaritam euangelicam pretiosam et nobilissimam gemmam et pepererunt castitatis angelicae et sanctitatis apostolicae opera tanto pretiosiora quanto coram Deo et hominibus lucidiora et aedificatione omnimoda plena. Quarum quaedam et quorum quidam ferro martyrii sanguinem suum pro Christi nomine posuerunt et effuderunt et per hunc modum totam Ecclesiam ornauerunt, et quasi purpura regali decorauerunt. Et haec sunt illa quae sponsus aeternus Christus requirit ab omni tali persona sibi conformata atque deuota, Cant. 5: Vox dilecti pulsantis; aperi mihi soror mea, amica mea, columba mea immaculata mea, quia caput meum plenum est rore, et cincinni mei guttis noctium. Augustinus in libro De Trinitate ex persona animae deuotae ad Christum: "Vbi mihi aperuisti, suscipe intrantem; ubi clausisti, aperi pulsanti. Meminerim te, intelligam te, diligam te, auge in me ista donec me reformes ad integrum". Chrysostomus De laudibus Pauli: "Propter hoc ego stupeo uirtutem Dei; propter hoc stupeo promptum animum Pauli, quoniam se talem studuit exhibere, tantae se gratiae capacem parauit".
<Cap. 10: De mugile>
1. Decimo loco piscis ille, qui dicitur mugil siue cephalus, huius est condicionis secundum Isidorum libro XII. "Mugil, inquit, est genus piscis multum agilis; nam ubi senserit dispositas piscatorum insidias, confestim retrorsum cedit et ita cito rete transilit, ut a piscatoribus et astantibus uolasse uideatur".
2. Significat spiritualiter ingeniosos, sagaces et astutos ad euadendas tentationes diaboli et laqueos insidiarum suarum, I Pet. 5. Vigilate quia aduersarius uester diabolus etc. II Cor. 2: Non circumueniamur a Satana; non enim ignoramus cogitationes eius. Ambrosius, De Abel et Cain: "Testimonium caelestis generationis est uictoria tentationis". Exemplum in beato Benedicto qui, sentiens tentationem de luxuria, superauit eam inuoluens se pungentibus uepribus, ut dicit Gregorius in II Dialogorum.
<Cap. 11: De escaro>
1. Vndecimo loco piscis ille, qui uocatur escarus, huius est condicionis secundum Isidorum libro XII et Plinium. Nam ruminare perhibetur solus inter pisces, escam habens, et ideo sic uocatur. Est uero multum ingeniosus, nam dum sentit se intrasse sportulam piscatoris, non fronte erumpit nec insertis uiminibus caput inserit, sed crebris caudae ictibus ex aduerso fores laxare incipit, atque ita retrorsum redit. Quem luctantem, si alius escarus forte uiderit exterius, ut erumpere satagentem adiuuet, caudam eius in ore apprehendens prout potest, ipsum liberare et extrahere contendit.
2. Significat cautelam quam debet homo habere in euadendo insidias proximorum et bonam societatem siue adiutorium sanctorum ad hoc ipsum Eccli. 9: Secundum uirtutem tuam caue te a proximo tuo. Prou. 18: Frater qui adiuuatur a fratre, quasi ciuitas firma. Augustinus Ad Probam: "Adsint boni homines quaecumque tristia leuigantur".
<Cap. 12: De congruo siue polypo>
1. Duodecimo loco piscis ille, qui uocatur congruus siue polypus, huius condicionis est secundum Isidorum et Plinium et Basilium in Hexaemeron. Nam multipes et plures nexus habens, est ualde ingeniosus in solertia acquirendi escam. Nam cibum in hamo appetens, sed aculeum timens et cauens, non morsu, sed suis pennulis hamum complectitur, et non prius ipsum dimittit quam escam circumroserit. Tantae etiam calliditatis est fraudulentus et furax polypus, ut dicit Basilius, quod cum aliquid saxum cinnibus porrectis amplectitur, illius assumit colorem multique pisces illic imprudenter allapsi, uelut ad petram simpliciter se trahentes decipiuntur facile sui captionem maligno polypodi protinus exhibentes.
2. Secundum eundem Basilium significat illos qui "solertissimi circa saecularia lucra mentis uarietate mutantur nec in uno proposito perdurantes, alios atque alios se demonstrant, pudicitiam cum castis, luxuriam cum luxuriosis exercentes, et omnino ut cuiuscumque mens fuerit, ita proprios aptantes mores. Quos etiam uitare difficile est propter nequitiam quae in simulatione latet, huiusmodi homines rapaces siue raptores Dominus appellauit, Matth. 7, se simplices oues fingentes". Huc usque Basilius in Hexaemeron.
<Cap. 13: De cancris>
1. Tertio decimo loco cancri pisces huius sunt condicionis secundum Isidorum libro XII. Nam crura habentes et stimulos ostreis sive conchis inimicantur et carnibus eorum vivunt admirando ingenio. Nam quia validam et fortem eorum testam aperire nequeunt, observant quando ostreae clausa testarum suarum de nocte ad rorem aperiunt, et tunc latitantes in insidiis lapillum iniciunt ne ostrea claudere postmodum testam possit, et ita impedita clausura cancer carnem ostreae devorat et corrodit.
2. Significant diabolum et malos homines qui vincunt aliquando per astutiam quos non possunt vincere per potentiam. Similiter quod daemones et haeretici sub specie recti libenter introducunt errores et peccata in conscientias, II Cor. 11: Ipse enim Satanas transfigurat se in angelum lucis. Non mirum igitur si ministri Satanae transfigurentur velut ministri iustitiae quorum finis erit secundum opera eorum. Exemplum ponit beatus Hieronymus In vitis patrum de duobus philosophis qui venerunt tentare beatum Antonium, et submiserunt arte magica daemones ut expellerent eum de eremo, qui tamen philosophi et daemones nec astutia nec potentia valuerunt contra eum, quia habitabat in adiutorio altissimi.
<Cap. 14: De carabone>
1. Quarto decimo loco piscis qui dicitur carabo est huius conditionis secundum Aristotelem libro VI. Carabo, inquit, uincit pisces magnos et comedit eos; multipes autem uincit carabonem et comedit ipsum. Item, idem ibidem, carabo pascitur in luto et in caeno, et propterea est ponderosus et multum de luto in ipso inuenitur.
2. Significat quantum ad primam condicionem illos qui habentes in hoc mundo potentiam opprimunt inferiores et tandem opprimuntur diuino iudicio ab inferiori se. Exemplum in Aman, Esth. 2, 3 et 4, qui habens potentiam opprimebat Mardochaeum cum populo suo, et tandem ordinatione ipsius Mardochaei impotentioris per ministerium Esther mulieris appensus est in patibulo. Exemplum etiam in Holoferne, Iudith 12, qui uolens opprimere totam unam nationem principalem, ab una tamen muliere decapitatus fuit.
<Cap. 15: De dentice>
1. Quinto decimo loco pisces ille qui uocatur dentix huius est condicionis ut dicit Isidorus libro XII. Nam dentes habet fortissimos, ita ut in mari ostreis nutriatur, unde et "dentix pro granditate et fortitudine et multitudine dentium appellatur".
2. Significat diabolum qui est tantae temeritatis et tentationum uiolentarum et acutarum multiformitatis, ut non solum subiectos uel infirmos, sed etiam praelatos et perfectos et in fide constantissimos quandoque inuadat et eorum perditionibus pascatur, Iob 40: Absorbebit fluuium, et non mirabitur; habet enim fiduciam quod influat Iordanis in os eius. Per gyrum dentium eius formido. Membra carnium eius cohaerentia sibi. De naribus eius procedit flamma. Halitus eius prunas ardere facit. Exemplum ponit Cassianus in libro De collationibus patrum de sancto sene qui seruierat Deo quinquaginta annis et tandem procurante diabolo et tentante et dante ei uidere quod ad tantam gratiam peruenerat quod casus ab alto non nocerat ei, praecipitauit se in puteum et mortuus est.
<Cap. 16: De porco marino>
1. Sexto decimo loco piscis ille qui dicitur porcus marinus huius est considerationis uel potius condicionis ut dicit Isidorus libro XII. Nam dum more porci terrestris escam quaerit sub aquis fodit terram; circa enim guttur habet orificium et nisi rostrum arenis infigat, pastum autem non colligit.
2. Significat auaros et gulosos, II Pet. 2: Cor exercitatum auaritia habentes; oculos habentes plenos adulterii; uoluptates existimantes diei delicias coinquinationis. Bernardus Super Cant. et alibi: "Voluptas gulae quae tanti hodie aestimatur uix duorum latitudinem continet digitorum".
<Cap. 17: De fastaleone>
1. Septimo decimo loco piscis ille qui dicitur fastaleon huius est condicionis secundum Aristotelem libro VII. Nam excepto eo pisces pro maiori parte comedunt carnes, tempore pullificationis eorum et comedunt se.
2. Significat uirum sanctum sibi austerum ceteris uacantibus consolationibus suis et inuadentibus propter hoc etiam aliena, Gal. 5: Qui autem sunt Christi, carnem suam crucifixerunt cum uitiis et concupiscentiis. Manifesta sunt autem opera carnis, quae praedixi sicut et praedico, quoniam qui talia agunt, regnum Dei non consequuntur. Leo Papa in sermone De ramis palmarum loquens de populo Iudaico et Christo patiente: "Tu deliciis abundabis, ille autem acetum et fel potabat".
<Cap. 18: De abatue>
1. Decimo octauo piscis ille qui dicitur abatue huius est condicionis secundum Aristotelem libro VII. Nam ceteris piscibus exsistentibus gulosis et auidis per naturam, ipse praecipue et per excellentiam; et propter hoc extenditur uterus suus. Cum fuerit ieiunus est malus, et saepe inflat uentr em suum et eicit a se alios pisces, quoniam uenter eius peruenit ad os et non habet stomachum.
2. Significat illos qui solum uentri suo seruiunt et pro nulla alia re laborant. Et quando non habent ad plenitudinem, murmurant et impatienter se habent et pugnant tunc et conuitiantur. Quando uero habent, comedunt tantum quod eiciunt extra comesta. Exemplum in filiis Israel, Num. 11, qui gula excedenter capti murmurauerunt, quia non habebant quae uolebant, et postquam habuerunt, tantum comederunt quod per nares eorum exibat cibum, quibus ira Dei superuenit diuino iudicio, I Cor. 6: Esca uentri et uenter escis; Deus autem et hunc et has destruet. Gregorius in Moralibus: "Cum uenter non restringitur a carnis concupiscentia, cunctae simul uirtutes obruuntur; unde et principes coquorum destruxerunt Ierusalem". Hieronymus super epistola Ad Eph. et in epistolis: "Venter mero aestuans cito despumat in libidinem".
<Cap. 19: De aurata>
1. Decimo nono loco piscis ille qui aurata dicitur huius est condicionis. Nam ut dicit Isidorus libro XII, aurata dicitur a colore, quia in capite colorem auri habet. Iste piscis pretiosus est, non solum in colore, sed etiam in sapore et ualore secundum experientiam.
2. Significat illos qui auro sapientiae mente et conuersatione et doctrina pretiosi sunt Ecclesiae uniuersaliter, Sap. 6: Multitudo sapientium, sanitas est orbis terrarum. Exemplum in Paulo et Augustino et similibus. Chrysostomus De laudibus Pauli: "Quidnam illam Pauli aliquis appellet animam auream an adamantiuam? Nam et omni adamante erat fortior et omni auro gemmisque pretiosior"; Prou. 3: Sapientia pretiosior est cunctis operibus.
3. Quantum uero ad secundam condicionem, significat illos qui semper iacent in luxuria, et lasciuia est pastus eorum cum immunditia, et omnino depressi totaliter ad terrena, numquam quaeunt sapere caelestia, Ps. 68: Infixus sum in limo profundi et non est substantia. Augustinus Contra Iulianum: "Motus uoluptatis ut est maximus, ita philosophiae infestissimus; congruere enim cum cognitione delectatio corporalis non potest". Idem De spiritu et anima: "Delectatio corporalis impedit cognitionem boni spiritualis".
<Cap. 20: De temero>
1. Vigesimo loco pisces illi fluuiales in superiori Italia qui uocantur uulgo 'temeri' huius sunt condicionis secundum Iorath De animantibus. Nam in duplici specie exsistentes, una species eorum uescitur auro principaliter quod sibi de arenis quaerit et eligit, et habet colorem aureum ex hac causa. Alia species uescitur argento quod simili modo inter arenas quaerit et eligit, et habet colorem argenteum ex simili causa. Iste piscis duplex in utraque sui specie est electus, pretiosus, sapidus pariter et formosus ac gratiosus.
2. Significant hi pisces aurei sapientes corde caelestia; argentei uero eloquentes sermone in euangelica doctrina, Prou. 20: Aurum et multitudo gemmarum et uas pretiosum labia scientiae. Prou. 8: Melior est fructus meus auro et lapide pretioso, et genimina mea argento electo. Gregorius in Moralibus: Auri nomine pretiositas sapientiae intelligitur; argento uero sacrum eloquium designatur; unde: eloquia Domini argentum etc. Propterea dicit Seneca, epistola 94, quod tempora quibus sapientes regnabant, uocabantur aurea tempora et aurea saecula.
<Cap. 21: De elyth>
1. Vigesimo primo loco pisces qui uocantur elyth huius sunt condicionis secundum Iorath De animalibus. Nam per noctem egrediuntur aquam et in terris ex matutino rore concipiunt et pariunt, quorum conchae instar ostrearum in decremento lunae semper manent uacuae.
2. Significant illos qui sacra desideria et salutaria proposita concipiunt et faciunt opera ex caelesti influentia ad quam se exponunt et disponunt, qua se subtrahente ostenduntur sibi ipsis, Iac.4: Appropinquate Deo, et appropinquabit uobis. Prou. 8: Qui mane uigilauerint ad me, inuenient me. Omnes qui me oderunt,diligunt mortem. Exemplum in Paulo et beato Augustino et similibus qui appropinquauerunt pedibus Christi et acceperunt de doctrina illius, ut habetur Deut. 33.
<Cap. 22: De tructa>
1. Vigesimo secundo loco piscis qui dicitur tructa huius est condicionis. Nam ut dicit Isidorus libro XII: tructae sunt uariae in colore, sicut etiam experientia manifestat. Iste piscis pretiosus et sapidus et gratiosus exsistit.
2. Significat clericum uel religiosum uarietate sacrorum morum et actuum pretiose et cum aedificatione, discretione et gratia proximis renitentem, Eccli. 50: Quasi uas auri solidum ornatum omni lapide pretioso. In huius mysterium habetur Sap. 18: In ueste enim poderis, quam habebat, totus erat orbis terrarum; et parentum magnalia in quattuor ordinibus lapidum erant sculpta. Scribitur de beato Dominico quod tanta morum honestate pollebat, tanto in omnibus diuini feruoris impetu ferebatur, ut ipsum esse uas honoris et gratiae, uas ornatum omni lapide pretioso; nemo qui diligenter auerteret, dubitaret. Simile legitur et cantatur de beato Bernardo.
<Cap. 23: De lupo siue spilula>
1. Vigesimo tertio loco pisces qui dicuntur lupi siue spilulae huius sunt condicionis secundum Isidorum libro XII. Nam ita sunt uoraces in aquis sicut lupi in terris. Persequuntur enim alios improbe et deuorant quos possunt.
2. Significant raptores et supergressores aliorum hominum, utique iudicandos finaliter, secundum Apostoli formam, I Thess. 4: Et ne quis supergrediatur uel circumueniat in negotio fratrem suum, quoniam uindex est Deus de his omnibus etc. Is. 33: Vae qui praedaris, nonne et ipse praedaberis? Exemplum habemus in Iuliano apostata et in Decio Caesare et in multis ualde in Historia tripartita.
3. Sicut etiam ponit idem in eodem, iste piscis ingeniosus est in captura; denique rete circumdatus fertur arenas arare cauda, atque ita concitus transire rete. Significat illos qui sunt astuti ad euadendas insidias et tentationes daemonum per uiam humilitatis euangelicae et orationis sanctae, I Cor. 7: Vacetis orationi, ne tentet uos Satanas. Matth. 26: Vigilate et orate, ut non intretis in tentationem. Exemplum in sancto patre Antonio qui non poterat aggredi a daemonibus quia semper inueniebatur orans uel legens, lacrimans uel se consignans, ut narrat beatus Hieronymus in libro De uitis patrum.
<Cap. 24: De orbe>
1. Vigesimo quarto loco piscis ille qui dicitur orbis huius est condicionis. Vt enim dicit Isidorus libro XII a figura sic uocatur. Est quidem rotundus totusque in capite constat.
2. Significat hominem caritate dilatatum in capite Christo radicatum, II Cor. 6: Os nostrum patet ad uos O Corinthi, cor nostrum dilatatum est. Ambrosius in Glossa super 2 cap. I libri Regum: "Si laetaris in Iesu, cor tuum dilatatur".
<Cap. 25: De solea>
1. Vigesimo quinto loco piscis ille qui dicitur solea, ut dicit Isidorus libro XII, sic uocatur quia soleis calciamentorum assimilatur in forma. Similiter, sicut patet experimento, subtilis est et solidam carnem habet.
2. Significat simplices Euangelii, humiles et tritos in officiis pietatis, perspicaces et firmos in cognitione Christianae ueritatis, Sap. 1: Sentite de Domino in bonitate et in simplicitate cordis quaerite illum, quoniam inuenitur ab his qui non tentant illum, apparet autem his qui fidem habent in illum. Quo contra Ambrosius Super Lucam: "Qui saecularibus uanitatibus occupantur, scire diuina non possunt".
<Cap. 26: De coruo>
1. Vigesimo sexto loco pisces illi qui dicuntur corui huius sunt condicionis secundum Isidorum libro XII. Nam dicuntur corui a cordis uoce quia gruunt pectore suaque uoce proditi capiuntur.
2. Significant illos qui sensibus corporis incauti se ipsos manifestant daemonibus et hominibus per quod in suis uitiis comprehenduntur, Prou. 11: In uanitate sua apprehenditur peccator. Eccli. 19: Amictus corporis risus dentium, et ingressus hominis
enuntiant de illo. Exemplum narrat beatus Hieronymus in libro De uitis patrum de quodam patre qui aspiciens ingredientes in ecclesiam etiam cogitationes ingredientium ex ipsa eorum facie cognoscebat. Vidit autem unum intrantem nigrum propter peccatum, et exeuntem lucidum propter contritionis meritum, et ex affectu laudauit aeternum et bonum Deum.
<Cap. 27: De tinnis>
1. Vigesimo septimo loco pisces illi qui uocantur tinni huius sunt condicionis secundum Isidorum libro XII. Nam quando ingrediuntur uernali tempore, intrant dextro latere et exeunt laeuo. Hoc inde creditur quod dextris oculis acutius uideant quam sinistris.
2. Significant illos qui arridente gratia in Ecclesiam uel religionem intrant caelesti proposito, et postea apostatant aspirante diabolo; qui tamen acutius et melius uiderunt intrando quam uideant exeundo, Gal. 3: Sic stulti facti estis, ut cum spiritu coeperitis, nunc carne consummamini? Tales fuerunt Iulianus apostata et Torquatus Tiburtii et alii multi de quibus habetur in Historia tripartita et ecclesiastica.
<Cap. 28: De gladio>
1. Vigesimo octauo loco piscis ille qui dicitur gladius huius est condicionis secundum Isidorum libro XII. Nam sic uocatur eo quod rostro maiori munitus ob hoc naues perfossas emergit.
2. Significat diabolum aculeatum tentationibus periclitare animas suis infestationibus, Apoc. 12: Misit serpens ex ore suo aquam tamquam flumen post mulierem, ut eam faceret trahi a flumine. Damascenus in libello suo: "Omnis malitia et omnis immunditia a diabolo excogitata sunt". Propterea Ier. 50, dicitur malleus uniuersae terrae.
<Cap. 29: De serra>
1. Vigesimo nono loco piscis ille qui uocatur serra huius est condicionis secundum Isidorum libro XII. Nam sic uocatur eo quod "serratam habet cristam et subternatans nauem secat".
2. Significat haereticos fronte attritos et lingua aculeatos siue serratos, qui fraudulenter subintrantes simpliciter ambulantibus eorum animas dissecando fermentant et sic periclitant, I Cor. 15: Corrumpunt mores bonos colloquia mala. II Tim. 2: Sermo eorum ut cancer serpit. Ex quibus est Philetus et Hymenaeus, qui ex ueritate exciderunt dicentes resurrectionem iam factam, subuerterunt quorundam fidem. Exemplum in Nicholao Aduena Antiocheno et Mahometo et Iuliano apostata et similibus de quibus in Historia ecclesiastica et tripartita.
<Cap. 30: De scorpione>
1. Trigesimo loco piscis ille qui uocatur scorpio huius est condicionis secundum Isidorum libro XII. Nam sic dicitur "quia laedit dum manu tollitur". De hoc pisce traditur, ut dicit idem ibidem, quod omnes qui sunt in contrata de eius specie conueniunt ubi fuerunt decem cancri manipulo alligati in aqua.
2. Significant impatientes homines uel etiam hypocritas et detractores qui, quando tanguntur a ueritate resiliendo pungunt et libenter ubicumque sunt apostatae uel etiam haeretici uel alii mali uiri caput faciunt, Iob 40: Corpus Behemoth, id est diaboli, omnes mali scilicet quasi scuta fusilia, compactum squamis se prementibus. Vna uni coniungitur etc. Quo contra Ad Lucillum Seneca: "Primus gradus innocentiae est odisse nefanda".
<Cap. 31: De aranea>
1. Trigesimo primo loco piscis ille qui dicitur arenea huius est condicionis secundum Isidorum libro XII. Nam sic est dictus eo quod habeat stimulos quibus feriat.
2. Significat conuitiosos siue contumeliosos homines circa fidem; quo contra II Tim. 2: Noli uerbis contendere; ad nihil enim utile est nisi ad subuersionem audientium. Multum enim proficiunt ad impietatem, et sermo eorum ut cancer serpit. Tales erant Cherintus et Marcion, sicut dicit Hieronymus in libro Illustrium uirorum.
<Cap. 32: De crocodilo>
1. Trigesimo secundo loco piscis ille qui dicitur crocodilus huius est condicionis secundum Isidorum libro XII. Nam sic "a croceo colore est dictus. Gignitur in Nilo quadruplex animal, in terris et in aquis ualens, longitudine plerumque uigesimorum cubitorum, dentium et unguium immanitate armatum, tantaque duritia cutis ut quamuis fortium ictu lapidum tergo repercussus, non sentiat. Nocte in aquis, die humi quiescit". Ouat in terra fouet masculus et femina uices seruant, hunc pisces quidam serratam habentes cristam, tenera uentrium dissecando interimunt. Solus ex animalibus superius maxillam mouere dicitur.
2. Significat uirum religiosum atque perfectum, uita et moribus gratiosum in flumine sanctae Scripturae sapientialiter generatum, quattuor uirtutibus cardinalibus, affectibus et actibus complantatum, magnanimitate et zelo uniuersaliter mente et sermone armatum, constantiaue et aequanimitate contra hostiles impugnationes irrefragabiliter et perseueranter stabilitum, nocte orationi et deuotioni, die infirmorum aedificationi uacantem. Singulariter etiam cibo consolationis caelestis, quasi a superiori se reficientem et circa eas ferentem. Quem tamen aliquando haeretici uel tyranni aculeis superbiae exponentes tormentis ubi tener est et fragilis, in corpore tantum, scilicet mortem, inferunt. Talis fuit per omnia apostolus Paulus, sicut epistolae suae testantur cum responderet ad singula, et sicut Chrysostomus multipliciter probat De laudibus Pauli et beatus Dionysius scribit Timotheo condiscipulo.
<Cap. 33: De hippopatamo>
1. Trigesimo tertio loco piscis ille qui uocatur hippopatamus huius est condicionis secundum Isidorum libro XII. Nam sic uocatus est eo "quod sit equo similis dorso, iuba et hinnitu, rostro resupinato aprinis dentibus, cauda tortuosa, ungulis binis; die in aquis commoratur, nocte segetes depascitur; hunc Nilus gignit".
2. Significat praedicatorem euangelicum assimilatum equo, secundum Gregorium super illud Iob 29: Numquid praebebis equo fortitudinem, aut circumdabis collo eius hinnitum? Qui quidem praedicator euangelicus, more huius piscis similitudinem habentis cum equo, debet habere dorsum subiectionis uotiuae, iubam desideriorum multiplicium patriae, hinnitum exclamationis euangelicae, rostrum resupinatum a primis dentibus per austeritatem abstinentiae sacrae, caudam tortuosam per cautelam perseuerantiae, ungulas binas per duplicem zelum caritatis geminae, siue uitae et doctrinae, die uero in aquis, id est in populis aedificandis debet commorari, nocte contemplationibus refici debet, nihilominus in Nilo Scripturae sanctae sapientialiter gigni et enutriri ut ad omnia quae dicta sunt perficienda ualeat. Haec omnia inueniuntur fuisse in apostolo Petro, ut patet ex Actibus apostolicis et maxime ualde habetur in Itinerario. Similiter suo modo in beato Hieronymo et Ambrosio, sicut patet ex eorum gestis.
<Cap. 34: De pagro>
1. Trigesimo quarto loco piscis ille qui dicitur pagrus, quem Graeci uocant fa???s huius est condicionis secundum Isidorum libro XII. Nam "duros dentes habet ita ut ostreis alatur".
2. Significat uirum religiosum qualis fuit Baptista uenerabilis, abstinentia et austeritate uitae et doctrinae in uehementia fortis zeli praeditum, Matth. 3: Ipse autem Ioannes habebat uestimentum de pilis camelorum; et zona pellicea circa lumbos eius; esca autem eius locustae et mel siluestre. Augustinus libro Confessionum loquens de Ambrosio: "Caelibatus tantum eius laboriosus mihi uidebatur".
<Cap. 35: De lepore>
1. Trigesimo quinto loco piscis ille qui dicitur lepus huius est condicionis secundum Isidorum libro XII. Nam "lepus dictus est a similitudine capitis".
2. Significat mente pusillanimem et timidum ad perfectiones aggrediendas instar leporis uel persecutiones siue tribulationes perferendas, Prou. 28: Fugit impius nemine persequente, iustus autem quasi leo absque terrore erit. Exemplum in uno de quadraginta martyribus qui effectus pusillanimus refugit ad balneas, sicut habetur in Historia ecclesiastica.
<Cap. 36: De mullo>
1. Trigesimo sexto loco piscis ille qui dicitur mullus huius est condicionis secundum Isidorum libro XII. Nam dicitur "mullus, quasi mollis et tenerrimus, cuius cibo tradunt libidinem inhibere, oculorum autem aciem hebetari. Homines uero quibus saepe in pastu est piscem olere, sicut etiam ponit idem in eodem, iste piscis in uino necatus hi, qui inde biberint, taedium uini non habent".
2. Significat uirum euangelicum, mitem, tractabilem et benignum, cuius doctrina pro castitate concertat, prudentiam uero mundanam refellit et familiares sibi abstinentiae uirtute suaueole facit. Similiter mortuus mundo, ebrietate amoris Christi facit suo exemplo alios uini huius, non solum non habere fastidium, sed et flammineum superducit desiderium, II Reg. 23: Ipse est quasi tenerrimus ligni uermiculus, qui octingentos interfecit impetu uno. Gal. 2: Viuo ego, iam non ego etc. Dionysius De diuinis nominibus: "Est autem estaticus diuinus amor". Exemplum in beato Ambrosio qui, ut scribitur in Historia tripartita, per omnia, sicut supra dictum est, talem se exhibebat tempore Theodosii.
<Cap. 37: De melanuro>
1. Trigesimo septimo loco piscis ille qui dicitur melanurus huius est condicionis secundum Isidorum libro XII. Nam sic dicitur eo quod "nigram caudam habeat et nigras pennas et in capite lineas nigras; µe?a? enim Graeci nigrum uocant".
2. Significat peccatorem hominem cuius mens, desideria, mores, opera et eloquia sunt tenebrosa, Ps. 81: In tenebris ambulant; mouebuntur omnia fundamenta terrae. Scribit beatus Hieronymus In uitis patrum quod quidam sanctus pater uidit quemdam peccatorem ingredientem ecclesiam totum nigrum, sed exeuntem totum lucidum propter contritionis meritum.
<Cap. 38: De glauco>
1. Trigesimo octauo loco piscis ille qui uocatur glaucus huius est condicionis secundum Isidorum libro XII. Nam "a colore sic dicitur eo quod albus sit; Graeci enim album ??a???? dicunt". Hic enim in aestate raro apparet nisi in nubilo.
2. Significat uirum castitate candidum cuius conuersatio non est in feruore alicuius concupiscentiae malae, sed solum in pietate et deuotione, I Tim. 4: Exemplum esto fidelium in conuersatione, in fide, in castitate. Exerce autem te ipsum ad pietatem; nam corporalis exercitatio ad modicum quidem utilis est, pietas autem ad omnia utilis est, promissionem habens uitae quae nunc est et futurae. Ambrosius in Glossa ordinaria ibidem: "Summa religionis christianae in pietate consistit" etc.
<Cap. 39: De thymallo>
1. Trigesimo nono loco piscis ille qui dicitur thymallus huius condicionis est secundum Isidorum. Nam "a flore nomen accepit; thymum quidem flos appellatur. Etenim cum sit specie gratus et sapore iocundus, tamen sicut flos fragrat et corpore et odore aspirat".
2. Significat floridos desideriis, conuersatione gratiosos, eruditione suauificos, bonitate famosos et aeternitate auidos. Talis fuit Paulus per omnia, sicut patet ex decursu epistolarum suarum et ex libro De laudibus eius. Talis fuit beatus Nicholaus sicut patet ex gestis siue legenda ipsius.
<Cap. 40: De sparo>
1. Quadragesimo loco piscis ille qui uocatur sparus huius est condicionis secundum Isidorum libro XII. Nam "a lancea missili nomen traxit eo quod eiusdem figurae sit. Terrestria enim nomina prius inuenta sunt quam marina; nam sparus est telum rusticanum missile a spargendo dictum".
2. Significat zelum Euangelii et cordis doctrina et operatione in praedicatore, Luc. 3: Dicebat Ioannes ad turbas quae exibant ut baptizarentur ab ipso: Genimina uiperarum, quis ostendit uobis fugere a uentura ira ? Gregorius Super Ez.: "Nil tam placet Deo quam animarum zelus".
<Cap. 41: De hamione>
1. Quadragesimo primo loco piscis ille qui uocatur hamio huius est condicionis secundum Isidorum libro XII. Nam ideo sic dicitur "quia non capitur nisi hamo, saxatis dextra, laeuaque lateribus uirgulis pulliceis perpetuis alisque discoloribus designatur".
2. Significat diabolum qui non potuit capi nisi hamo crucis Christi, cum tamen suis daemonibus et malis hominibus uelut saxis esset dextra, leuaque uallatus astutiisque et malitiis uariis irrectificabiliter refertus, Iob 26: Prudentia eius, id est Christi in cruce, percussit superbum diabolum. Item in eodem 40: An extrahere poteris leuiathan, id est diabolum hamo, et fune ligabis linguam eius? Quasi dicat Dominus ad Iob: 'Non est hoc nec erit nisi solius Christi patientis in cruce'. Glossa super exenteratione piscis Tobiae 6: Diabolus stans super brachium crucis considerabat utrum Christus haberet aliquam maculam et uidens quod non, cognouit se debachatum.
<Cap. 42: De uranoscopo>
1. Quadragesimo secundo loco piscis ille qui uocatur uranoscopus huius est condicionis secundum Isidorum libro XII. Nam sic uocatur ab orificio quem in capite habet quo supra semper intendit.
2. Significat hominem habentem caeleste desiderium quo mediante semper ad aeterna siue superna respicit, Ps. 24: Oculi mei semper ad Dominum. Sicut oculi ancillae in manibus dominae suae, ita oculi nostri ad Dominum Deum nostrum etc. Talis erat beatus Martinus qui, ut habetur in uita ipsius: "oculis ac manibus in caelum semper intentus, inuictum ab oratione spiritum non relaxabat". Tales erant plurimi in deserto Aegypti ut ponit Hieronymus in Vitis patrum.
<Cap. 43: De millagine>
1. Quadragesimo tertio loco piscis ille qui uocatur millago huius est condicionis secundum Isidorum libro XII. Nam sic nominatur eo quod uolitat super aquas; quotiens autem cernitur extra uel supra aquas uolitans, tempestates mutari significat.
2. Significat honestos hommes supermentaliter superferentes affectus suos concupiscentiis huius saeculi, qui tales sic facientes suis sursum actiuis orationibus et deuotionibus tempestates tentationum amouent a se et ab aliis, II Cor. 5: Siue enim mente excedimus, Deo; siue sobrii sumus, uobis; caritas Christi urget nos. Chrysostomus De laudibus Pauli: "Sic gradiebatur Paulus in terris, quasi angelorum societate frueretur in caelis. Coartatus enim carcere habitabat caelum".
<Cap. 44: De squato>
1. Quadragesimo quarto loco piscis ille qui dicitur squatus huius est condicionis secundum Isidorum libro XII. Nam sic denominatus est "eo quod sit squamis acutus; unde et eius cute lignum politur".
2. Significat haereticos uel daemones membra diaboli corpus Behemoth compactum squamis se prementibus, id est se inuicem confouentibus et ad mala acuentibus siue instigantibus seu prouocantibus, sicut habetur in mysterio Iob 40, et beatus Gregorius exponit in Moralibus.
<Cap. 45: De sarde>
1. Quadragesimo quinto loco piscis ille qui uocatur sar huius condicionis est secundum Isidorum libro XII. Nam abundans in Syria circa Tyrum ciuitatem nunc dedit ciuitati nomen Saram quondam antequam appellaretur Tyrus, ex quo denominatum est huius similitudinis pisciculos sardas sardinasue uocari.
2. Significat illos qui abundantes pullulationibus sacris in congregatione uel patria nomen bonum dant nationi toti, et istud nomen bonum deriuatum in posteros multos alios carissimos filiolos Deo pertrahit et gignit imitatione inuocantes et sequentes merita eorum et fame praeconia, II Cor. 2: In Christo enim Iesu per Euangelium ego uos genui. Christi bonus odor sumus Deo. Ambrosius in sermone De confessore pontifice: "Quantae huius sunt gloriae, qui tantorum filiorum sapientia et deuotione laetatur".
<Cap. 46: De cane>
1. Quadragesimo sexto loco piscis ille qui uocatur canis huius condicionis est secundum Isidorum libro XII. Nam sunt sic "a terrenis canibus nuncupati eo quod mordeant" et, ut experimento scitur, pisces alios in se traiciunt.
2. Significat malos siue praesumptuosos repraehensores uel etiam tractatores aliorum benefacta aliorum uel inficiantium uel sibi arroganter ascribentium, Mich. 3: Mordent dentibus suis et praedicant pacem; et si quis non dederit in ore eorum quippiam, sanctificant super eum praelium. Bernardus De consideratione: "Docuerunt linguas suas grandia loqui cum operentur exigua. Largissimi promissores et parcissimi exhibitores, blandissimi adulatores et mordacissimi detractores".
<Cap. 47: De sepia>
1. Quadragesimo septimo loco piscis ille qui uocatur sepia huius est condicionis secundum Isidorum libro XII. Nam sic nominatur pro eo quod "sepibus interclusa facilius capitur. In coeundo obscenum genus est; ore enim concipit sicut uipera. Cuius attramenti tanta uis est ut lucernae additum Aethiopas siue Aethiopes uidere ablato priori lumine quidam tradant".
2. Significat peccatores sceleribus irretitos facilius a daemonibus capi et ad inferna deduci iuxta illud Prou. 5: Iniquitates suae capiunt impium, et funibus peccatorum suorum constringitur. Significat etiam profundos et auidos luxuriosos contra naturam, de quibus apostolus Ad Rom. 1. Significat etiam peccatum necromantiae artis subtrahentis fidelibus lumen caeli et inferentis loco eius caecitatem mentis et aspectum daemoniorum, iuxta quod dicit apostolus II Cor. 4: In quibus Deus huius saeculi excaecauit mentes infidelium ut non fulgeat illuminatio Euangelii. De talibus fuit beatus Cyprianus martyr antequam conuerteretur ad uiam beatae iustitiae qui pro Agladio scholastico ob eius amorem turpem sua magica arte daemones inuocabat atque ad eam tentandam mittebat et stuprum magno studio procurabat, ut habetur in Ecclesiastica historia.
<Cap. 48: De lolligine>
1. Quadragesimo octauo loco piscis ille qui uocatur lolligo huius condicionis est secundum Isidorum libro XII. Nam "in oceano Mauritaniae non procul a Lixo flumine tanta multitudine speciei suae euolare ex aqua fertur ut etiam naues demergere possint".
2. Significant immensum numerum daemonum et haereticorum de mundo siue in mundo consurgentium ad submersionem tam ecclesiarum quam religiosorum et animarum omnium siue singularum, Ps. 103: Hoc mare magnum et spatiosum manibus; illic reptilia quorum non est numerus. Ambrosius in sermone De confessore pontifice: "Aduersus ergo multiforma tentamenta huius saeculi castitate et castis actibus resistamus".
<Cap. 49: De anguilla>
1. Quadragesimo nono loco piscis ille qui uocatur anguilla huius est condicionis secundum Isidorum libro XII. Nam ei similitudo anguis nomen dedit, cuius "origo est ex limo, unde et quando capitur, adeo lenis est ut quanto fortius presseris, tanto citius elabitur. Ferunt autem orientis fluuium Gangeri anguillas gignere tricentorum pedum. Anguillae in uino necatae, si quis ex eo biberit, taedium uini non habet".
2. Significat quosdam astutos et malitiosos instar daemonum originatos et plantatos in terrenorum amore siue libidine quos, quando homo putat se cognoscere et habere, tunc minus cognoscit uel habet. Horum etiam sunt quidam tam excedentis malitiae et dolositatis, ut admiratione singulari sint discernentibus. Qui tamen aliquando conuersi et gratiae feruore mundo mortui sunt aliis ad exemplum et amotionem spiritualis fastidii. De talibus fuit Elymas magus, Act. 13, qui secundum attestationem Pauli ibidem, plenus exsistens omni dolo atque fallacia, inimicusque omnis iustitiae cum diuino iudicio ad Pauli imperium excaecatus credidit secundum quosdam, et Sergius Paulus proconsul, hoc uiso, credidit admirans super doctrinam Domini. Exemplum similiter ponit Augustinus in libro Confessionum de Victorino magno oratore urbis Romae qui statuam meruerat in foro Romano qui conuersus et fidem professus publice, exemplum et gaudium fuit omnibus saluari uolentibus et in simili uel uerisimili statu exsistentibus.
<Cap. 50: De dracone marino>
1. Quinquagesimo loco piscis ille qui uocatur draco marinus huius condicionis est secundum Isidorum libro XII. Nam "aculeos habet in branchiis ad caudam spectantes qui, dum percusserint quaeque fuerint uenenum fundit"; unde et propterea sic uocatur.
2. Significat diabolum uel haereticos qui aculeis tentationum uel haeresum quoscumque percusserint ueneno peccati siue fermento erroris inficiunt et corrumpunt totaliter, I Cor. 5: Auferte malum ex uobis ipsis. Nescitis quia modicum fermentum totam massam corrumpit? Exemplum in Nicholao Aduena Antiocheno qui, ut habetur in Historia tripartita et ecclesiastica, afflante diabolo cuius seruus erat, suo errore totam nationem infecit atque corrumpit. Docuit enim quod uxores poterant a uiris suis licite et sine peccato aliis ad concubitum mutari. Et cum ipse maledictus pulchram haberet uxorem, sicut apostata pessimus fecit quod docuit, ut sibi facilius ad credendum ceteros animaret; sicque factum est.
<Cap. 51: De torpeda>
1. Quinquagesimo primo loco piscis ille qui vocatur torpeda, quam Romani serpiginem vocant, huius est condicionis secundum Isidorum libro XII. Nam sic vocata est "eo quod corpus torpescere facit si eam quis in ventrem tangat. Narrat etiam Plinius quod si hasta vel virga attingatur, quamvis praevalidos lacertos torpescere faciat et quantumvis veloces ad cursum alligare pedes, tanta vero vis eius est ut etiam aura corporis sui afficiat membra".
2. Significat diabolum vel valde superbum hominem qui multum indignans iniuriis sibi factis et maxime quae tangent cor, si potest, aufert potentiam benefaciendi. Et si adiurationibus et orationibus vel potestativis sanctorum imperiis reprimatur, procurat et conatur, quantum potest, se vindicare et talia agentes spiritualibus viribus debilitare et sacris affectibus in Deum expedite pergentes alligare et compedire. Cuius nequitiae tanta venenositas est, ut etiam sola suggestione concupiscentias excitando afficiat interiora tentati, si complaceat aut consentiat suggestionibus eius, Iob 41: Non est potestas super terrant quae comparetur ei, qui factus est ut nullum timeret. Omne sublime videt, ipse est rex super omnes filios superbiae. De naribus eius procedit fumus, sicut ollae ferventis atque succensae. Halitus eius prunas ardere facit. Augustinus in sermone De uno martyre: "Sic dictum est de diabolo, quia leo et draco est; leo propter impetum, draco propter insidias".
<Cap. 52: De musculo>
1. Quinquagesimo secundo loco piscis ille magnus qui dicitur musculus huius est condicionis secundum Isidorum libro XII. Nam "eius coitu concipere balena perhibetur"; unde dicitur musculus ut dicit idem, quasi balenae masculus.
2. Significat viros spirituales et magnos virtute in Ecclesia praelatos generantes ex sibi commissa Ecclesia bonos et magnos filios altissimo Deo et Christi Evangelio, II Cor. 2: In Christo Iesu per Evangelium ego vos genui. Bemardus Super Cant.: "Attende in spirituali matrimonio duo esse genera pariendi, et ex hoc diversas soboles, sed non adversas, cum sanctae matres aut praedicando animas, aut meditando, intelligentias pariunt spirituales".
<Cap. 53: De musculis cochlearum>
1. Quinquagesimo tertio loco pisces illi qui dicuntur musculi cochlearum huius sunt condicionis secundum Isidorum libro XII. Nam "eorum lacte concipiunt ostreae".
2. Significant lacte doctrinae apostolorum concipere spirituales homines et maxime religiosos qui, more ostrearum, conversantur in claustris conclusi, I Cor. 3: Lac potum dedi vobis. I Pet. 2: Quasi modo geniti infantes, rationabiles, sine dolo lac concupiscite, ut in eo crescatis in salutem. Augustinus VII libro Confessionum: "Verbum tuum domine caro factum est ut infantiae nostrae lactesceret sapientia tua per quam fecisti onmia, et nos videntes divinitatem infirmatam ante pedes nostros lapsi prosterneremur in eam; at ille surgens leuaret nos".
<Cap. 54: De umbra>
1. Quinquagesimo quarto loco piscis ille qui dicitur umbra huius est condicionis secundum Isidorum libro XII. Nam sic appellantur huiusmodi pisces "quia colore umbrae sunt".
2. Significant quosdam hypocritas qui propter exterminationem facierum et sensuum quasi umbrae uidentur et sunt in Ecclesia uel religione uel familia; quo contra Matth. 6: Cum ieiunatis, nolite fieri sicut hypocritae tristes, exterminant enim facies suas etc. Augustinus, De disciplina christiana: "Non discorde cor tuum a facie tua; non habeas faciem sursum et cor deorsum. Vnde mereris ut Deus auertat faciem suam a peccatis tuis, si tu non inde auertas faciem tuam a peccatis tuis".
<Cap. 55: De leuiathan>
1. Quinquagesimo quinto loco piscis ille magnus qui dicitur leuiathan, Iob 3, et 40, et Is. 27. Si, ut dicunt quidam postillatores, est cetus siue balena, non oportet loqui plus, quia supra actum est plenarie de eo siue de ea. Si autem sit serpens marinus maximus uectis et tortuosus, quasi indeceptibilis et non comprehensibilis, ut uidetur innui Iob 40 et Is. 27 ubi dicitur: In die illa uisitabit Dominus in gladio duro et forti super Leuiathan serpentem uectem, serpentem antiquum, serpentem tortuosum. Sic, secundum Glossam ibidem quia interpretatur additamentum eorum.
2. Significat diabolum. Qui quidem sic dicitur, "quia postquam malam culpam mala suggestione intulit; hanc quotidie augere malis persuasionibus non desinit. In eius enim tortitudine fluxa mollities; in uecte autem dura rigiditas annotatur. Vt ergo hunc durum significet et mollem et uectem nominat et serpentem. Durus quippe est per malitiam et mollis per blandimentum. Vectis quippe dicitur quia usque ad necem percutit. Serpens uero quia insidias molliter infundit". Huc usque Glossa.
<Cap. 56: De sturgione>
1. Quinquagesimo sexto loco piscis ille qui dicitur sturgio huius est condicionis secundum Iorath De animalibus. Nam pretiosae carnis et saporis exsistens, squamas habet fortes atque acutas, caput oblongum et caudam, medium uero grossum atque carnosum. Quidquid habet in se est aptum gratifice humano esui praeter squamas.
2. Significat graues et doctos uiros in Ecclesia qui pretiosae uitae et aedificationis exsistentes, uirtutibus sunt muniti et zeli diuini stimulis exacuti; mentem habent in Deum expansam et longanimem perseuerantiam; affectum uero caritate dilatatum et pietate refertum; totumque quod uiuunt, sentiunt et sapiunt, Christi proficit ecclesiis et animabus singulis. Tales fuerunt Petrus et Paulus, sicut patet ex eorum epistolis et Actibus apostolicis. Tales fuerunt Ambrosius, Ieronymus, Augustinus et Gregorius, qui pretiositate uitae et exemplo aedificationis pollentes fuerunt in Ecclesia uirtuosi et zelatores. Mentes etiam habuerunt sursum actiuas, et longanimes perseuerantia exstiterunt, et affectiones etiam cantate dilatatas et pietate plenas habuerunt, sicut patet ex eorum scriptis pariter et gestis historicis.
<Cap. 57: De bellua siue de faste>
1. Quinquagesimo septimo loco piscis ille qui dicitur faste huius est condicionis secundum Iorath De animalibus. Nam in eius ore aqua hausta dulcescit, quam pisces minores sequentes intrant in os eius, quos subito arripit et deglutit. Secundum eundem, similis bellua est in mari quae de faucibus suis respirat aquam cum uapore odorifero, cuius pisces sentientes odorem sequuntur ipsam et intrant fauces eius post odorem; quae ipsos deglutiens sic cibatur ab ipsis.
2. Significant praedicatores ueros Euangelii in quorum ore dulcescit sapientia quae de caelo est, et ex quorum faucibus respirat odor uitae aeternae; quae sentientes siue percipientes deuotae personae intrant per effectum doctrinae obseruantiam et illi incorporant eos et traiciunt in uentrem matris Ecclesiae, II Cor. 2: Deo autem gratias, qui semper triumphat nos in Christo Iesu, et odorem notitiae suae manifestat per nos in omni loco; Christi enim bonus odor sumus Deo etc. Et ad haec quis tain idoneus? Cantatur de undecim millibus uirginibus: "In odore tuo Christe sic ad poenas currunt istae, ut quasi deliciis gaudeant suppliciis. Gustauerunt et uiderunt quam dulcis es Domine et libenter impenderunt se pro tuo nomine. Hi sunt flores uenustatis quos spirantis gratiae uer et aestas caritatis produxerunt hodie".
<Cap. 58: De petrosa>
1. Quinquagesimo octauo loco piscis ille qui dicitur petrosa huius est condicionis secundum Iorath De animalibus. Nam sic est denominata a pluralitate lapideorum nexium. Piscis est latus, caudatus instar muris, uilis pretii pariter et sapons.
2. Significat hominem duritiis uariis innodatum, terrenis dilatatum cuius finis est bestialis, uilem moribus et insipidum sermonibus et actionibus, Ps. 48: Homo, cum in honore esset, non intellexit; comparatus est iumentis insipientibus et similis factus est illis. Ier. 2: Quam uilis facta es nimis, iterans uias tuas. Is. 47: Scio enim quia durus es tu, neruus ferreus ceruix tua, et frons tua aenea. Exemplum in Simone mago et in luliano apostata et in Nicholao Aduena Antiocheno, de quibus in Historia tripartita et ecclesiastica.
<Cap. 59: De lampreda>
1. Quinquagesimo nono loco piscis ille qui dicitur vulgo lampreda huius est condicionis secundum Iorath De animalibus. Nam formam quasi anguillae habens, quamvis diversum et pulchriformiorem colorem a parte inferiori, supra medium foramina quaedam picta et gratiosa ordinate distincta. Pretiosa est pariter et sapida specialiter delicataque inter pisces regibus et dominis multum accepta, et inter piscium genera comparative sana sanis hominibus.
2. Significat viros bonos, longanimes spe, capaces caritate sive amore Dei et proximi, et aptos virtutibus et donis gratiae septiformis, pulchriformes moribus et distinctos varietate gratiarum gratis datarum cum gratia et aedificatione sive consolatione aliorum, pretiosos sapientia, sapidos eloquentia, acceptos Deo et angelis et hominibus, sanosque eloquiis et actionibus. Talis fuit beatus Stephanus, sicut habetur Act. 6 et 7. Talis fuit Barnabas, sicut habetur Act. 9, 13, 14, 15. Tales fuerunt beatus Nicholaus, beatus Benedictus, et beatus Bernardus, sicut patet ex eorum gestis et ecclesiasticis historiis.
<Cap. 60: De umbrina>
1. Sexagesimo loco piscis ille qui dicitur umbrina huius est condicionis. Nam, secundum Iorath De animalibus, piscis magnus est, pretiosus, longus, grossus, carnosus, sapidus, solidus, conuenienter pinguis.
2. Significat in Ecclesia praelatos uel religiosos magnos qui instar illius piscis debent esse pretiosi sapientia, longi perseuerantia, grossi siue referti probitate et uirtute, pleni pietate, sapidi deuotione, pingues caelesti unctione. Tales fuerunt in Ecclesia primitiua apostoli et discipuli, sicut habetur in Actibus et in Ecclesiastica historia Tales fuerunt etiam boni pastores post apostolos, sicut narrat beatus Gregorius de multis in libro Dialogorum, et Historia tripartita nominat multos.
<Cap. 61: De allectia>
1. Sexagesimo primo loco pisces illi qui dicuntur allectia huius sunt condicionis secundum Iorath De animalibus. Nam breuis mensurae sunt et sapidi et sani et copiosi, certisque temporibus se in maxima multitudine ad terras inclinant. Quando maxime est eorum piscatio, non comedunt aliquid sed uiuunt de sola aqua. Intestinum quoddam habent perlongum intus aureum, quasi sunt etiam translucentia maxime et electa.
2. Significant humiles habitu, suaues affectu, sanosque affatu, abundantes uirtutibus, certis temporibus infirmis condescendentes, quando maxime opus est, sancta aedificatione uel information. Qui quidem pascuntur principaliter gratia Dei et Scriptura uenerabili, desiderium etiam habent longanime aureae gloriae. Sunt nihilominus semper peruii caelesti influentiae siue radiis aeternae sapientiae. De talibus erat Paulus, similiter et beatus Ambrosius qui omnia praefata habens, ut dicit Augustinus in libro Confessionum, infirmitatibus hominum seruiebat "et occultum os eius quod erat in corde eius sapida gaudia de pane caelesti ruminabat." Simili modo faciebat beatus Gregorius, ut habetur in uita sua.
<Cap. 62: De scorpino>
1. Sexagesimo secundo loco piscis ille qui dicitur scorpinus huius est condicionis secundum Iorath De animalibus. Nam sic uocatur quia stimulos habet hispidos. Est uero conuersatio eius inter saxa, et ideo sanus multum et sapidus, in nullo fastidiosus.
2. Significat religiosos austeros uita et zelantes, quorum conuersatio est in eremo siue nemoribus. Et ideo sanae aedificationis sunt aliis et saporem caelestem continent et praebent. Talis fuit Baptista uenerabilis, ut habetur Matth. 3 et Luc. 3 et Marc. 1. Talis fuit beatus Antonius monachus, sicut ponit beatus Hieronymus in libro De uitis patrum.
<Cap. 63: De cochio>
1. Sexagesimo tertio loco piscis ille qui dicitur cochius huius est condicionis secundum Iorath De animalibus. Nam rufi coloris et albae et solidae, non pinguis exsistens carnis, sanus est et sapidus competenter. Caput habet magnum respectu corporis et caudam exilem atque acutam.
2. Significat uirum religiosum desiderio flammeum, castitate candidum, constantia firmum, austeritate non petulum, sermone sanum, mente magnanimum, perseuerantia zelotypum. Talis fuit Timotheus, talis fuit Titus, talis fuit Dionysius, talis fuit Clemens, sicut patet ex gestis eorum et ecclesiasticis historiis.
<Cap. 64: De moruca>
1. Sexagesimo quarto loco piscis ille qui dicitur moruca huius est condicionis secundum Iorath De animalibus. Nam magnus corpore, albus carne, durus digestione, conuenienter solidus, sapidus in ore.
2. Significat homines mente magnanimos, castitate candidos, deliberatione maturos siue morosos, aequitate constantes, sermone et eruditione sanos. Talis fuit Barnabas, ut habetur in Actibus. Talis fuit etiam beatus Gregorius, ut habetur in uita sua et colligitur ex doctrina sua.
<Cap. 65: De congruo>
1. Sexagesimo quinto loco piscis ille qui dicitur congruus huius condicionis est secundum Iorath De animalibus. Nam anguilla marina uocatur propter anguillarum lacualium similitudinem. Sapidus est et albus carne, sed multum resolutus et ideo non bene sanus maxime suas occasiones habentibus.
2. Significat illos qui saporem ueritatis et candorem castitatis apparenter habent in Ecclesia uel religion, et tamen in ueritate non habent; immo resoluunt corrumpendo et fermentando quos aptos siue infirmos inueniunt. Tales erant Hymenaeus et Alexander, quos propterea apostolus tradidit Satanae, ut habetur I Tim. 1. Talis fuit Torquatus, de quo habetur in legenda beati Tiburtii.
<Cap. 66: De soris>
1. Sexagesimo sexto loco pisces illi qui uocantur sori huius sunt condicionis secundum Iorath. Nam parui sunt natura, et de facili non ascendunt ad magnitudinem medii cubiti humani. Similiter sunt competentis sapons et sanitatis.
2. Significant bonos laicos, humiles inter alios, non se efferentes, bonae aedificationis in se et sanae exhortationis ad alios. Tales erant Fortunatus et Achaicus, de quibus I Cor. ultimo. Talis etiam fuit mater beati Augustini, ut habetur in libro Confessionum.
<Cap. 67: De oculata>
1. Sexagesimo septimo loco pisces illi, qui uulgo uocantur oculatae, huius sunt condicionis secundum Iorath. Nam sic dicuntur propter signantem magnitudinem oculorum comparatione corporis non magni. Iste piscis est satis latus comparatione longitudinis suae, delicatus etiam et pretiosus et comparatiue sanus et sapidus iudicatur.
2. Significat uirum discretum et circumspectum, notabiliter caritate amplum, uita pretiosum et diuinis consolationibus assuetum, doctrina sanum et suauificum. Talis fuit beatus Ioannes euangelista, sicut claret ex Euangelio suo et ex epistolis et Apocalypsi et legenda. Talis etiam fuit beatus Ambrosius, sicut testatur in libro Confessionum, et ex legenda patet.
<Cap. 68: De ragia>
1. Sexagesimo octauo loco pisces illi, qui uulgo dicuntur ragiae, huius condicionis sunt secundum Iorath, nam plus habentes in latitudine, caudam et formam habent bestialem, saporem uilem, ualorem multum communem. Et ideo cibus sunt ribaldorum et similium uilium personarum.
2. Significant amatores huius saeculi, dilatantes se in temporalibus tantum, uitam et finem habentes bestialem, aedificatione et uirtute siue utilitate carentes; quapropter a daemonibus deuorantur. De talibus fuerunt Antiochus Illustris pessimus, de quo I Macch. 9; et Herodes Agrippa, de quo Act. 12. Similiter Simon magus et Iulianus apostata, de quibus in Ecclesiastica historia.
<Cap. 69: De palamita siue scombaro>
1. Sexagesimo nono loco pisces illi, qui dicuntur uulgo palamitae siue uariati siue scombari, huius sunt condicionis secundum Iorath De animalibus. Nam sunt colore pulchriformiter uarii, caudis oblongi, sapore grati, ualore pretiosi, a pinguidine noxia satis remoti, digestione tamen duri et pro tanto minus reputati.
2. Significant bonos uiros sacrorum morum et uirtutum uarietate decoros et gratiosos, perseuerantia longanimes, aedificantes, erudientes siue in doctrina et consilio ualentes, a temporalibus se elongantes, cum deliberatione cuncta agentes, et propterea malis hominibus siue leuibus non placentes. De talibus fuerunt Moyses et Samuel et similes, sicut in canone Bibliae continetur. De talibus fuerunt Hieronymus et Gregorius sicut patet in scriptis eorum.
<Cap. 70: De columbo>
1. Septuagesimo loco piscis ille qui dicitur columbus huius est condicionis secundum Iorath. Nam formam totam habens bestialem, carnem habet albam sed minus sapidam, parui ualoris et multi nocumenti est utentibus eius esu. Ideo non est in usu grauibus et doctis personis.
2. Significat quosdam iuuenes, pulchros facie, bestiales conuersatione, male gratos aliis in sua actione, parum habentes de bonitate et plurimum de miseria et iniquitate; ideoque corrumpunt sibi familiares, et non placet factum eorum sapientibus et discretis uiris. De huiusmodi fuerunt Amon, Absalom et Adonias filii Dauid, sicut habetur II et III Regum; tales filii Heli sacerdotis, ut habetur I Reg. 2. Tales fuerunt illi duo filii imperatoris, de quibus dicit Hieronymus De uitis patrum quod tetenderunt retia in eremo per 40 millaria in circuitu ad uenatum; ceperuntque sanctum senem et cogebant eum negare fidem.
<Cap. 71: De salmone>
1. Septuagesimo primo loco piscis ille qui dicitur salmon huius est condicionis secundum Iorath. Nam magnus et nobilis exsistens, formosus est in aspectu, carne rufus, gustu delicatus et sapidus, comparatiue sanus, ualore pretiosus, digestione medius, reputatione famosus, ingeniossimus in euadendo rete. Nam miranda astutia caudam suo capiti superponens in altumque transuolans piscatorum euadit multa celeritate et agilitate insidias.
2. Significat uiros mente nobiles et in Christo magnanimos, conuersatione gratiosos, affectione caritatiuos et flammeos, unctione siue consolatione interna delicatos et suauificos, comparationeque aliorum eruditione sanos, probitate pretiosos, deliberatione discretos, opinione praeclaros, astutia erga daemones et tyrannos perspicacissimos. Tales fuerunt Machabaei, scilicet Eleazarus senior eminens et septem fratres cum matre, sicut habetur II Macch. 6 et 7. Tales erant illi mille quingenti serui Dei sub patre Pachomio, sicut dicit Ambrosius De paradiso.
<Cap. 72: De trigla>
1. Septuagesimo secundo loco piscis ille qui uulgo appellatur trigla huius est condicionis secundum Iorath. Nam breuis formae rufus est et quasi auro perfusus, pretiosus ualore, delicatus sapore, aculeum quendam habet in capite.
2. Significat illos in Ecclesia uel religione qui sunt humiles, caritatiui, discreti, utiles, gratiosi et mente zelotypi. Tales fuerunt Timotheus et Titus, sicut patet in eorum epistolis; tales fuerunt omnes illustres uiri, de quibus facit librum beatus Hieronymus.
<Cap. 73: De acu>
1. Septuagesimo tertio loco pisces illi, qui dicuntur uulgo acus a forma sua, huius condicionis sunt secundum Iorath. Nam aculeati sunt in capite, elongati a pinguedine perfusi ab intra, quadam uiriditate protracti, longitudine competenti, probati sapore et sanitate communiori.
2. Significant homines zelantes, mente et facie mortificatos carne, perfusos caelesti amoenitate, longanimes spe, gratiosos conuersatione, et sanos in communi eruditione. Tales fuerunt Sosthenes frater et Silas, de quibus I Cor. 1, et Act. 15. Tales fuerunt Dorotheus et Demophilus et Polycarpus, quibus scribit beatus Dionysius epistolas uarias ut condiscipulis et familiaribus probatis.
<Cap. 74: De plagesia>
1. Septuagesimo quarto loco piscis ille, qui uulgo appellatur plagesia, huius est condicionis secundum Iorath. Nam est corpore latior, carne tenerior, colore albior, ualore pretiosus, sapore gratus, sanitate comparatiue laudabilis, perfusus uino in comestione utilior et suauior inuenitur.
2. Significat clericos uel religiosos uel maxime praelatos qui, instar huius piscis, debent inueniri caritate expansi, mititate benigni, castitate candidi, probitate ualidi, aedificatione gratiosi, doctrina sani, uino feruoris gratiae Spiritus Sancti perfusi, ut inueniantur laudabiliores et utiliores in Ecclesia Dei. Tales fuerunt apostoli et discipuli in Ecclesia primitiua, sicut habetur in Actibus Apostolorum et in Ecclesiastica historia. Tales fuerunt pastores post apostolos, sicut de multis ponit exempla beatus Gregorius in libro IV Dialogorum, et beatus Ambrosius in libro De paradiso et beatus Hieronymus in pluribus locis, et Historia tripartita.
<Cap. 75: De locusta marina>
1. Septuagesimo quinto loco piscis ille qui uocatur locusta marina huius est condicionis secundum Iorath De animalibus Nam tota rufa colore, alba inuenitur in carne, stimulis aculeata, tota foris hispida, dura digestione, capite siue cauda multum reflexa; fortes ictus habet et multum pungitiuos.
2. Significat uirum religiosum totum amore Dei flammeum, totum castitate candidum, totum zelo Dei repletum, totum austeritate rigidum, totum deliberatione discretum, totum mente et corpore perseueranter humilem, totum contra uitia et deordinationes intendentem atque pugnantem. De talibus fuerunt Phynees et Mathathias, sicut habetur Num. 25 et I Macch. 2. De talibus fuit beatus Hieronymus, sicut patet ex eius scriptis et gestis multimode.
<Cap. 76: De tunno>
1. Septuagesimo sexto loco piscis ille qui uocatur uulgo tunnus, unde et tunina, huius est condicionis secundum Iorath De animalibus. Nam magnus corpore, repletus in uentre multa pinguedine, pretiosus ualore, sapidus inuenitur comestione, maxime si sit recens. Caput habet magnum, ossibus plenum, medium grossum, squamis est circumdatus, multis nationibus utilis inuenitur salsatus et transportatus, durus est aliquantum digestione, non infirmus comparatiue.
2. Significat christianos principes bonos in hoc saeculo qui, instar eius, sunt mente in Christo magnanimi, caritate et pietate christiana referti, probitate pretiosi, conuersatione approbati, supermentaliter fortificati, affectualiter fecundati et multiplicati, uirtutibus muniti et proiecti, omnibus gentibus utiles, aedificatione et discretione famosi. Tales fuerunt Dauid, Ezechias et Iosias, sicut habetur in libro Regum et Paralipomenon et Ecclesiastico. Tales fuerunt Constantinus, Theodosius et Mauritius imperatores, sicut habetur in Historia tripartita.
<Cap. 77: De albo seu albello>
1. Septuagesimo septimo loco pisces illi qui uocantur albi siue albelli huius sunt condicionis secundum Iorath De animalibus. Nam a suo colore sic uocitantur; insipidi sunt et modici ualoris uel uirtutis; nec per se bene ualent sine aliquo salsamento.
2. Significant quosdam iuuenculos siue inuenculas facie siue forma decoras, actione uero siue aedificatione priuatos, nullius uirtutis aut bonitatis uestigia exhibentes qui sibi relicti penitus nihil ualent. De talibus fuerunt Hemor filius Sichem qui rapuit Dinam filiam Iacob; et etiam ipsa Dina quae egressa fuit ad uidendum mulieres regionis, ut habetur utrumque Gen. 34.
<Cap. 78: De tinea>
1. Septuagesimo octauo loco piscis ille, qui uulgo dicitur tinea, huius est condicionis secundum Iorath De animalibus. Nam squamis notabiliter est circumsaepta, communis autem formae atque coloris, communis pretii pariter et saporis; cuius pinguedo et gustus melior circa uentrem consistit; caput habet plenum et bonum, linguam sapidiorem, temporibus certis sanus piscis et temporibus certis infirmus.
2. Significat communes siue mediocres personas in Ecclesia, uirtutibus decenter munitos, conuersatione et aedificatione competenter acceptos, suauitate siue consolatione caelesti in affectibus sufficienter saginatos, in superiori parte rationis magnanimitate bona praeditos, sermone bene gratiosos, temporibus certis aedificantes et temporibus certis quaedam uestigia defectuosa ex fragilitate praebentes. Tales fuerunt quasi omnes apostoli ante aduentum Spiritus Sancti; tales quasi erant omnes discipuli patrum in Egypto, de quibus scribit Ieronymus et etiam Cassianus in libro De collationibus patrum.
<Cap. 79: De luctio>
1. Septuagesimo nono loco piscis ille, qui uulgo uocatur luctius, huius est condicionis secundum Iorath De animalibus. Nam corpore competenter magnus et inter communes pisces lacuum nobilis, colore gratus; carnem habet albam et a pinguedine noxia submotam; saporem habet acceptum, pretium bonum, sanitatem debitam, caput siue os ualde aculeatum, furax et uorax inferiorum piscium est.
2. Significat bonos milites christianos, nobiles genere, magnanimos in Christo mente, conuersatione gratiosos, castitate ornatos, aeternorum amori deditos, aedificatorios, probos uirtute, sanos sermone, zelo inflammatos, daemonum et malorum hominum persecutores auidos. Talium figuram gesserunt Ioab et Abisai filii Saruiae, Amasa et Abner milites Dauid, sicut habetur in II Reg. 2. Tales etiam fuerunt qui militabant sub Constantino principe, sicut habetur in Historia tripartita.
<Cap. 80: De bregma>
1. Octogesimo loco piscis ille fluuialis, qui uulgo dicitur bregma, huius est condicionis secundum Iorath. Nam colore gratiosus, carne albus, pinguedine grata, obesus, sapore iucundus inuenitur; boni autem pretii et debitae sanitatis exsistit; squamis nihilominus bene circumsaeptus.
2. Significat sanctimoniales conuersatione gratificas, castitate candidas, suauitate pinguedinis caelestis saginatas, aedificationi specialiter deditas, probas et discretas, exhortatione sanas et uirtutibus munitas. De talibus erat Anna prophetissa filia Phanuel, sicut habetur Luc. 2. Talis etiam fuit mater beati Augustini, sicut habetur in IX libro Confessionum.
<Cap. 81: De scarpa>
1. Octogesimo primo loco piscis ille, qui uulgo dicitur scarpa, huius est condicionis secundum Iorath. Nam squamis circumsaepta, bonis et colore et sapore, communiter est iucunda, frixurae etiam magis idonea.
2. Significat uiduas bonas in Ecclesia, uirtutibus munitas, conuersatione et aedificatione gratificas, compassioni et condescensioni infirmorum et afflictorum affectuose deditas. De talibus fuit mater Timothei, similiter et auia, sicut innuitur II Tim. 1. De talibus etiam fuit mater beati Gregorii et arnica sua Tarsilla, ut habetur in libro Dialogorum.
<Cap. 82: De alloda>
1. Octogesimo secundo loco piscis ille qui uocatur alloda huius est condicionis secundum Iorath. Nam conuenientis coloris, saporis, et pretii exsistens, assaturae est magis idonea.
2. Significat bonas coniugatas quae sunt pulchrae conuersationis, bonae aedificationis, bonae discretionis et magnae caritatis et feruidae pietatis ad infirmos et pauperes. Tales erant mulieres illae quae adhuc habentes maritos sequebantur Dominum, sicut habetur Luc. 8a. Tales etiam erant sorores beati Ambrosii, ut dicitur in gestis eius.
<Cap. 83: De scandaua>
1. Octogesimo tertio loco piscis ille qui uocatur scandaua huius est condicionis secundum Iorath. Nam ualde squamosus, multum est communis sapons, frixuraeque magis aptus.
2. Significat mulieres uirtutibus communibus abundantes, communiter aedificantes et maxime compassioni afflictorum intendentes. De talibus fuit Maria Romana, Rom. 16: similiter et Stephana Corinthia I Cor. ultimo. De talibus etiam fuit Romula et Galla et Tarsilla, de quibus scribit beatus Gregorius in IV Dialogorum.
<Cap. 84: De lachia>
1. Octogesimo quarto loco piscis ille qui dicitur lachia huius est condicionis secundum Iorath De animalibus. Nam albus colore et quasi perfusus partim auro, lacteusque gratiosus est aspectu et sapidus gustu, pretiosus etiam et delicatus satis et debitae sanitatis.
2. Significat uirgines in Ecclesia sensibus castissimas, discretione et sapientia euangelica praeditas, exortatione sancta lacteas, conuersatione gratiosas et aedificatione suauificas, unctione caelesti delicatas et praecipuas atque opinione sanas. Tales uolebat uirgines apostolus Paulus, I Cor. 7 quasi per totum. Tales monet debere esse uirgines beatus Ambrosius in libro De sancta uirginitate per totum.
<Cap. 85: De lichia>
1. Octogesimo quinto loco piscis ille qui dicitur lichia huius est condicionis secundum Iorath. Nam magnus et grossus et longus exsistens, communis est coloris, sed melioris saporis, boni pretii et bonae sanitatis comparatiue.
2. Significat nobiles in Ecclesia bonos qui sunt magnanimi mente, referti uirtute, longanimes spe, bonae conuersationis et magnae aedificationis, pretiosi probitate et sani sermone inferiorum comparatione. Tales fuerunt Fortunatus et Achaicus Corinthii, de quibus scribitur I Cor. ultimo. Tales etiam fuerunt filii Constantini magni et Theodosii, ut habetur in Historia tripartita.
<Cap. 86: De lasca>
1. Octogesimo sexto loco piscis ille qui dicitur lasca huius condicionis est secundum Iorath. Nam debitae proportions et melioris complexionis, multum ouat et lactat. Squamosa est multum, sapida et grata, omnibusque accepta.
2. Significat bonas iuuenculas in monasterio uel familia quae contentae suis terminis, amabilis sunt complexionis; multiplicant sacros conceptus, abundant lacte doctrinae sanctae, uirtutibus sunt armatae, aedificationis surit multae, omnibus gratificae et acceptae. Talis fuit Ruth, sicut habetur in libro Ruth. Talis fuit Rebecca dum erat iuuencula, talis Rachel, talis Abisag Sunamitis, talis Sara Raguelis, sicut habetur in suis locis: Gen. 24 et 29, et III Reg. 1, et Tob. 3 et 10. Talis fuit mater Augustini dum esset iuuenis, sicut habetur in IX libro Confessionum.
<Cap. 87: De sarda siue sardina>
1. Octogesimo septimo loco pisces illi, qui uulgo uocantur sardae siue sardinae, huius sunt condicionis secundum Iorath De animalibus. Nam paruae formae, gratae sunt sapore, et acceptae ab omni multitudine, sanitatis etiam debitae exsistunt.
2. Significant pauperes religiosos et humiles, sua aedificatione et exhortatione reficientes gratifice animas populorum, et gratiosos in conspectu omnium hominum. Tales fuerunt apostoli in Ecclesia primitiua, ut habetur in Actibus et in Ecclesiastica historia. Tales fuerunt illi mille quingenti serui Dei sub patre Pachomio, ut dicit Ambrosius De paradiso.
<Cap. 88: De rubilione>
1. Octogesimo octauo loco pisces illi, qui uocantur uulgo rubiliones, huius sunt condicionis secundum Iorath. Nam breuis formae, sapidi surit congrue, rufi, pennulis et circumsaepti squamis, aculeatique spinis.
2. Significant inferiores ministros ecclesiarum, contentos suis stipendiis humiliter, aedificationis debitae, caritatis geminae, uirtutibus munitos, et zelo Dei armatos. Tales uolebat esse clericos et omnes seruos Dei apostolus Paulus, sicut habetur II Cor. 6: In omnibus exhibeamus nosmetipsos sicut Dei ministros etc. Tales etiam hortatur clericos debere esse beatus Gregorius in Pastorali suo.
<Cap. 89: De lacterino siue calcino>
1. Octogesimo nono loco pisciculi illi, quos uulgus appellat lacterinos siue calcinos, huius sunt condicionis secundum Iorath. Nam breuissimi quantitate, grati sunt sapore, sanique complexione.
2. Significat humillimos in propria reputatione, gratos Deo et hominibus sua aedificatione et sana eruditione. Tales fuerunt Petrus et Paulus, sicut patet ex eorum epistolis et gestis. Tales fuerunt suo modo beatus Benedictus et beatus Franciscus et beatus Dominicus, sicut patet ex eorum legendis.
<Cap. 90: De usione>
1. Vltimo capitulo siue loco piscis ille, qui uulgo appellatur usio, has habet condiciones siue proprietates secundum Iorath et plures alios magnos. Nam piscis est quantitate notabilis, colore pulchriformis, nobilitate insignis, sapore amabilis, exhibitione honorabilis, conseruatione durabilis.
2. Significat magnos praelatos siue doctores uniuersalis Ecclesiae qui, instar huius piscis, debent esse primo quantitate magni siue notabiles, id est magnanimitate et uirtute praediti, iuxta formam apostoli II Cor. 10: Arma militiae nostrae sunt potentia Deo etc. -- Secundo debent esse colore, id est aspectu et conuersatione gratiose ornati, iuxta illud Eccli. 50: Quasi uas auri solidum, ornatum omni lapide pretioso. -- Tertio debent esse nobilitate insignes, id est doctrinae caelestis ingenuitate spectabiliter sublimati, iuxta illud I Cor. 2: Sermo meus et praedicatio in ostensione Spiritus et uirtutis, et non in persuasibilibus humanae sapientiae uerbis. -- Quarto debent esse sapore gratifici, id est supercaelica suauitate suauifici, iuxta illud Col. 3: Quae sursum sunt sapite, non quae super terram. -- Quinto debent esse exhibitione honorabiles, quia coram omnibus personis de mundo positi, siue etiam coram paucis, semper debent honori esse Dei et mysterii sui, iuxta formam apostoli Rom. 11: Quamdiu sum apostolus ministerium meum honorificaui et honorificabo. -- Sexto debent esse conseruatione durabiles, id est in omni bonitate sua et ueritate et uirtute finaliter perseuerantes atque constantes, iuxta exemplum apostoli Rom. 8: Quis nos separabit a caritate Christi? etc. Certus sum enim etc. quod neque creatura alia poterit nos separare a caritate Dei quae est in Christo Iesu.
 Tractatus 5: De animalibus
 Cap. 1: De ariete>
Aries has habet condiciones siue proprietates secundum Isidorum libro XII capitulo 1.
1. Primo enim est animal laniferum. Sic praelatus debet esse calens et alios divino amore incalescens, II Cor. 6: Cor nostrum dilatatum est; tamquam filiis dico, dilatamini et vos. Quanto enim zelo amoris Dei debet fervere praelatus exemplo Pauli, avertimus qui dicit, II Cor. 12: Libentissime impendam, et superimpendar ego ipse pro animabus vestris.
2. Secundo, ut dicit idem, est animal animo placidum. Sic praelatus debet esse aspectu gratiosus, Iob 29: Lux vultus mei non cadebat in terram, acsi aperte dicatur: Cum in eius facie de bonae conscientiae testimonio semper eluceret hilaritas, nulla tamen finibili resolvebatur laetitia, ut habetur in Glossa ibidem. Prov. 17: In facie prudentis lucet sapientia.
3. Tertio, ut dicit idem, est animal mansuetum. Sic praelatus debet esse mitis et lenis; hoc est, sine impietate vel tyrannide, Gal. ultimo: Vos qui spiritales estis, huiusmodi instruite in spiritu lenitatis. Bernardus Super Cant.: "Praelatus suspendat verbera, producat ubera".
4. Quarto, ut dicit idem, est dux et princeps ovium. Sic praelatus est dux et pastor subditorum, Eccli. 10: In medio fratrum rector illorum in honore. Etenim principatus praelati in praestantibus refulget exemplis et insignibus moribus sanctitatis, sicut docet beatus Gregorius in Pastorali.
5. Quinto, ut dicit idem, est aliis ovibus fortior et ideo earum tutor. Sic praelatus debet esse fortis pro defensione veritatis et tuitione subditorum salutis, Ioan. 10: Bonus pastor animam suam dat pro ovibus suis. Mercenarius autem, et qui non est pastor cuius non sunt oves propriae, videt lupum venientem et dimittit oves et fugit. Virtus quippe praelati in constanti defensione evangelicae libertatis et iustitiae <et> veritatis dignoscitur.
6. Sexto, ut dicit idem, vermen habet in capite cuius pruritu excitatus caput concutit fortissime et quidquid sibi obviat dure ferit. Significat zelum Dei quem debet habere praelatus in mente, quo divinitus stimulatus, omnia vitia et peccata Evangelio adversantia expugnat, Eccli. 48: Surrexit Elias quasi ignis et verbum ipsius quasi facula ardebat. Ibidem dicitur de Eliseo In diebus suis non pertimuit principem; nec superavit illum verbum aliquod. Bernardus De consideratione: "Pastores tales sint qui utique regibus Ioannem se exhibeant, Egyptiis Moysen, fornicantibus Phinees, Eliam idolatris, Eleseum avaris, Paulum blasphemantibus, negotiantibus Christum".
7. Septimo, ut dicit idem, est vir ovium et ad fecundandum eas virtuosus. Significat in praelato praeeminentiam bonitatis et strenuitatis ad roborationem infirmorum et fecundationem spiritualium operum in subiectis, Gal. 4: Filioli mei, quos iterum parturio, donec formetur Christus in vobis. Chrysostomus De laudibus Pauli: "Quasi totum mundum Paulus genuisset, sic omnes in regnum Dei festinabat inducere, docendo, pollicendo, supplicando".
8. Octavo, secundum legem Leu. 11 et Deut. 14, est animal potissime mundum et sacrificiis aptum. Significat in praelato munditiam castitatis evangelicae Domino dedicatam, iuxta illud Luc. 12: Sint lumbi vestri praecincti, et lucernae ardentes in manibus vestris. Gregorius in homilia super eundem locum: "Lumbos enim praecingimus cum carnis luxuriam per continentiam coartamus".
9. Nono, pro peccato populi communiter in lege offerebatur, Num. 33 et ultra, et Lev. 1, 2 et 3 et ultra. Significat quod praelatus pro subditorum salute se totum debet exponere, exemplo Pauli Act. 20: Sed nihil horum vereor; nec facio animam meam pretiosiorem quam me, dummodo consummem cursum mysterii quod suscepi a Domino Iesu, testificari Evangelium gratiae Dei. Chrysostomus De laudibus Pauli: "Praedicator Evangelii semper debet esse pro veritate mori paratus".
10. Decimo, ut habetur Leu. 11 et Deut. 14 quia ruminai et findit ungulas indifferenter ab omni populo in lege manducabatur. Significat sapientiam et discretionem in praelato, qua mediante omnes subiecti libenter acceptant mandata et monita eius cum aedificatione, Col. 4: Sermo vester semper in gratia sit sale conditus; ut det gratiam audientibus. Discretio enim pastoris potenter ad se trahit vota multitudinis, iuxta quod innuitur Ioan. 10 in parabola de pastore et oves illum sequuntur etc.
11. Vndecimo, secundum Plinium libro VIII, quales venas sub lingua gestat, tales fetus in vellere generat. Significat in praelato interiores affectus quibus correspondent in vita exteriores effectus, Matth. 12: Bonus homo de bono thesauro cordis sui profert bona, et malus homo e contra. Ambrosius Super Lucam et alibi: "Affectus operi tuo nomen imponit", et quantum intendis tantum facis et ostendis.
12. Duodecimo, ut dicit Plinius libro VIII, cap. 18: naturale est ei agnos fastidire et oves senectas obvians consectari, nam ipse melior et utilior est in senecta. Significat in praelato declinationem puerilis et inutilis seu etiam lascivae societatis, Prov. 13: Qui cum sapientibus graditur, sapiens erit; amicus autem stultorum efficietur similis. Hieronymus Ad Nepotianum: "Tales habeto socios quorum contubernio non infameris; qui ornentur moribus non sint calamistrati vestibus".
13. Decimo tertio, ut dicit Avicenna libro VIII, naturaliter timent tonitrua. Significat in praelato divini timoris profundam reverentiam, Iob 31: Semper enim quasi tumentes super me fluctus Deum timui, et pondus eius ferre non potui. Super omnes enim homines pastores debent timere Deum, exemplo Petri et Pauli et aliorum pontificum, de quibus in Historia ecclesiastica et tripartita.
14. Decimo quarto, secundum eundem, ante mediam noctem stant simul cum ovibus et dormiunt, et post sparsim. Significat in praelato assistentiam ad subditos et fomentum temporibus adversitatum, et exhortationem hinc inde, etiam ad alios in temporibus opportunis, II Tim. 4: Praedica verbum, insta opportune, importune; argue, obsecra, increpa in omni patientia et doctrina. Etenim exemplo beatorum Martini et Nicholai debet scire praelatus suis temporibus subvenire infirmis, assistere egenis, opem ferre miseris et cetera huiusmodi.
<Cap. 2: De agno>
Agnus has habet proprietates siue condiciones secundum naturales et sanctos nostros, et maxime Isidorum libro XII et Plinium libro VIII cap. 47.
1. Primo enim inter omnia terrae animantia maxime est innocens et mansuetus, nullum enim laedit dente uel ungue, cornu uel pede. Significat Christum hominem qui summe fuit innocens et mansuetissimus, Exod. 12: Erit autem agnus absque macula, masculus, anniculus. Etenim nulla innocentia similis innocentiae mitissimi hominis Christi, ut innuit Leo papa in sermone De ramis palmarum.
2. Secundo, quidquid in eo reperitur est utile: nam pellis ad uarium usum, pilus ad indumentum humanum, fimus ad terrae fructum, ungulae et cornua ad medicamentum. Sic quidquid fuit in Christo per totam uitam ualuit ad uarias utilitates nostrae saluationis, II Cor. 5: Deus erat in Christo mundum reconcilians sibi. Augustinus in pluribus locis: Omnis Christi actio humani generis fuit instructio et directio.
3. Tertio, prae ceteris animalibus cognoscit uocem parentis, ita ut si in magno grege errauerit, statim balatu uocem cognoscat matris. Significat Christum cognoscentem suos et exaudientem preces eorum, Ps. 33: Oculi Domini super iustos et aures eius ad preces eorum. Etenim cognoscit Dominus qui sunt eius, ut habetur II Tim. 2; et paratus est fomentis eorum et solatiis sanctis, ut innuitur Matt. 6 et Ioan. 16.
4. Quarto, in sugendo anteriores poplites flectit, et ut mater plus ei de lacte tribuat, capite matris ubera praemit. Significat uirum bonum et pium, humiliter se coaptantem doctrinae et moribus praelati, Hebr. ultimo: Obedite praepositis uestris in Domino, et subiacete eis. Etenim nisi subiaceat subditus nullus erit ei praelatus, ut tangit Bernardus De amore Dei.
5. Quinto, de societate sibi similium gaudet; quando autem solitarius est plurimum dolet. Sic uir iustus de societate iustorum exsultat, quando uero caret ea plurimum contristatur, I Cor. 16: Gaudeo in praesentia Stephanae et Fortunati et Achaici etc. Augustinus Ad Probam: "Adsint boni homines omnia tristia leuigantur".
6. Sexto, ante gregem salit et saliendo ludit. Significat Christum coram discipulis suis salientem perfectionum exempla et documenta et congaudentem ad perfectionis uniuersalis documenta et opera, Cant. 2: Ecce iste uenit saliens in montibus, transiliens colles. Etenim salut Christus montes, quia perfectione transcendit patriarchas et prophetas magnos; transiliit colles, quia discipulos et omnes apostolos.
7. Septimo, quando uidit lupum timet uehementer et subito fugam arripit. Sed post, prae timore stupidus, subito gradum figit et fugere ulterius non audens, sibi, non balatu, sed potius simplici uultu parci petit. Significat sanctum uirum humanitus tribulationes pertimescentem et eas pro modulo fugientem, sed ipsis superuenientibus, affectum in Deo ponentem et ad Deum, non uoce, sed desiderio suam innocentiam praetendentem, ut suae fragilitati occurat, iuxta doctrinam apostoli I Cor. 10: Fidelis autem Deus, qui non patietur uos tentari supra id quod potestis, sed faciet cum tentatione etiam prouentum ut possitis sustinere. Hieronymus De uitis patrum narrat quod dixit Antonius abbas post tentationem ualidissimam: "Vbi eras, O bone Iesu?" Et ille: "Tecum eram, et te uincentem exspectabam".
8. Octauo, captus ab hoste, ligatus a carnifice, nec cornu, nec dente se defendit, et siue spolietur uellere siue cute, sicut animal innocuum obmutescit; siue enim ducatur ad pascua, siue ducatur ad uictimam, non remurmurat nec recalcitrat, non gemit sed obedit. Significat Christum in passione, et uirum obedientem et patientem in conuersatione et consummatione, Ier. 11: Ego quasi agnus mansuetus qui portatur ad uictimam. Is. 53: Quasi agnus coram tondente se obmutuit, et non aperuit os suum. Apoc. 14: Hi sequuntur agnum quocumque ierit.
9. Nono, agnus conceptus in uento aquilonari melior est quam conceptus in australi. Significat uirum innocentem cuius desiderium sanctum perficitur castitatis euangelicae de caelo donatione, qui quidem utilior est Ecclesiae quam resolutus mundana prosperitate siue carnali fauore, II Tim. 4: Marcum assume, hominem scilicet castissimum de matris utero, et adduc tecum, ad praedicandum supple, est enim mihi utilis in ministerium. Tales enim sunt utiles uniuersali Ecclesiae.
10. Decimo, talem habet colorem in lana siue in uellere qualem habent parentes in uenis linguae; nam si uenae fuerint albae, et agni erunt albi; si nigrae, et agni nigri; si uariae, et agni uarii. Significat uirum iustum representantem moribus et actibus uestigia sanctorum patrum, nunc castitatis caelibatu, nunc humilitatis habitu, nunc uirtutis uariae effectu, I Cor. 11: Imitatores mei estote, sicut et ego Christi. Etenim conformes efficimur uitae antiquorum repraesentatione morum et actionum ipsorum, sicut tangit Chrysostomus De laudibus Pauli.
11. Vndecimo, pilum habet subtilem et crispum, multipliciter in se reflexum. Significat uiri sancti perspicaciam in cogitando et multiformitatem intellectuum in cogitando, recognitionem etiam fragilitatis suae in se ipsum se conuertendo, Eccli. 14: Beatus qui in sapientia morabitur, et in iustitia meditabitur, et in sensu cogitabit circumspectionem Dei. Cant. 5: Caput meum plenum est rore, et cincinni mei guttis noctium; Glossa: "cincinni sunt capilli crispi". Gregorius in Moralibus: Pilorum siue capillorum nomine designantur cogitationes ad haec et illa.
12. Duodecimo, periculosum est agno si solitarius dimittatur; si enim superueniat ei tonitruum, de facili moritur. Significat tutum esse uiuere in congregatione iustorum, Ps. 110: Confitebor tibi Domine in toto corde meo, in consilio iustorum, et congregatione, quasi dicat, secundum Bernardum in quodam hymno: "O quam beata amoenitas! Quam glorifica luce! Coruscans iocunditas contubernium habere cum sanctis!"
<Cap. 3: De apro>
Aper, qui et porcus siluestris, has habet condiciones siue proprietates secundum naturales, et maxime secundum Isidorum libro XII et Plinium et Avicennam et Isaac in Diaetis.
1. Primo enim est animal agreste saeuissimus et immitis, singularis enim ferus est, et de quantitate sui corporis crudelis est et immanis. Significat diaboli uel etiam Antichristi crudelitatem, Ps. 79: Exterminauit eam, id est animam, aper de silua, id est diabolus draco insidians, et singularis ferus depastus est eam, id est Antichristus.
2. Secundo, castratus uix se exhibet mansuetum, cum tamen cetera animalia ablatis testiculis mansuescant. Significat diaboli uel etiam Antichristi superbiam qui, castratus in suis ad castitatem deductis, numquam ipse ad castitatis amorem humiliatur, ut desinat ad luxuriam prouocare, I Petr. 5: Aduersarius uester diabolus tamquam leo rugiens circuit, quaerens quem deuorat. Ambrosius Super Lucam: "Est diabolus huius impudentiae ut numquam erubescere uelit, etiam uictus et de facto confusus".
3. Tertio, tantae feritatis est quod etiam mortem paruipendens contra uenatoris ferrum intrepide se infigit et etiam contra sibi resistentem uires recolligit ut uindicet se de aduersario. Significat praesumptionem diaboli et daemonum suorum seu etiam Antichristi, qui mortem gehennalis flammae paruipendentes contra tentatorem a se constantem in Euangelio perseuerantiam impudenter se ingerunt tentationibus et semper conantur uincere a quibus uicti inueniuntur, Il Cor. 2: Non circumueniamur a Satana; non enim ignoramus cogitationes eius. Hieronymus Super Matt.: "Neque enim tuta esset inter tot hostium insidias humana fragilitas nisi sanctorum angelorum ualeretur custodia".
4. Quarto, duos culmos habet in ore adiunctos, fortes et acutos, quibus omnes resistentes sibi siue omne resistens ei secat crudeliter et dilaniat, quibus etiam utitur pro gladio ad pugnandum. Significat diaboli uel Antichristi duplicem tentationem quibus maxime uulnerat et dilaniat, scilicet tentationem de auaritia et de luxuria, siue de superbia et uana gloria, Eccli. 23: Duo genera abundant in peccatis. Eccli. 50: Duas gentes odit anima mea. Eccli. 26: Duae species difficiles et periculosae mihi apparuerunt, duae scilicet praefatae tentationes.
5. Quinto, in latere dextro habet durissimum locum et spissum quod semper opponit uenabulo persequentis, nam osse illo utitur pro clipeo ad se protegendum. Significat diaboli et Antichristi obstinationem irrectificabilem in sua uoluntate peruersa, qua semper conantur inuetitum, et omnibus studiis salutaribus se opponunt, Iob 40: Constringit caudam suam quasi cedrum. Ossa eius uelut fistulae aeris. Gregorius in Moralibus: "Desperatione enim obstinatus in se, omnibus se opponit".
6. Sexto, sentiens sibi imminere clipeum acuendo culmos contra arborem eos fricat, et sic potius hebetantur quam acuantur. Significat iram diaboli uel Antichristi quam habet quando inuenit iustos paratos non cedere sibi, immo uincere eum, qui etiam dum calliditatibus et ingeniis tentandi se iuuat uel iuuare conatur, tunc maxime a sancto uiro inuenit se deceptum, Iob 41: Per gyrum dentium eius formido; de naribus eius procedit fumus; sicut tedae ignis accensae. Etenim maximus furor oritur diabolo, quando non solum non uincit, sed etiam uincitur, ut tangit Gregorius in Moralibus.
<Cap. 4: De asello>
Asellus, qui et asinus, has proprietates habere inuenitur, secundum naturales, et maxime secundum Isidorum libro XII, Avicennam, Aristotelem et Plinium.
1. Primo enim est animal simplex subiectum humanis uiribus et prostratum. Significat simplices et humiles in Ecclesia iugum Euangelii obedienter ferentes, iuxta illud Ps. 72: Vt iumentum factus sum apud te, et ego semper tecum. Tenuisti manum dexteram meam et in uoluntate tua deduxisti me. Felix uero anima quae iugo Dei colla submittit et ad paradisum iugiter aspicit, ut tangit beatus Ambrosius De paradiso et Hieronymus Ad Metriadem uirginem.
2. Secundo, est animal tardum et multum remissum. Significat negligentes et pigros in congregatione male libenter operantes, Prou. 26: Dicit piger 'leo est in uia, leaena in itineribus'; in medio platearum occidendus sum. Etenim sicut multa mala dicet otiositas Eccli. 33, sic peiora facit euomenda tepiditas, Apoc. 3.
3. Tertio, est animal stolidum et obliuisiosum. Significat priuatos discretione et circumspectione in Ecclesia omnia proicientes post tergum, Eccli. 21: Audiuit luxuriosus uerbum sapiens et displicebit illi, et proiciet illud post dorsum suum. Etenim magna stoliditas homini nolle applicari doctrinae sapientum, ut tangit Seneca Ad Lucillum.
4. Quarto, est animal modico et uili pabulo contentum; inter spinas etiam et tribulos ac carduos carpit cibum suum. Significat seruos Dei paupertatis et austeritatis amatores, sobrios et parcos in uictu et uestitu, I Tim. ultimo: Habentes autem alimenta et quibus tegamur, his contenti sumus. Hieronymus in epistola Ad Paulinum: "Credentibus totus mundus diuitiarum est".
5. Quinto, est animal quibusdam minutis auibus in saepibus nidificantibus multum infestum; confricat enim se ad saepem uel carpendo pertrahit et concutiendo oua cadere facit. Significat in Ecclesia insolentes quosdam infestos pauperibus et despectis hominibus, Prou. 14: Ambulans recto itinere, et timens Deum, despicitur ab eo qui infami graditur uia. Etenim uae non deferentibus pauperculis et despectis, quoniam ipsi contristant Christum, ut colligitur ex Luc. 17 et Matth. 18.
6. Sexto, est animal ualde oditum a coruo qui uolat super eum ut perdat oculos rostro. Similiter est animal ualde exosum omnibus auibus minutis generaliter quorum oua de nidis saepium cadere facit. Significat bonos et sanctos in Ecclesia odio habitos a diabolo et daemonibus suis, quia conatus corum in malum elidunt, Amos 50: Odio habuerunt corripientem in porta et arguentem in platea superplantabant. Sicut enim odio sunt Deo impius, et impietas eius, Sap. 14, sic horrori sunt daemonibus sancti et sanctitas bonitasque, ut probatur in libro De laudibus Pauli.
7. Septimo, est animal pugnans cum urso, quoniam ursus quaerit eius carnibus satiari. Significat pauperes liberantes se, prout possunt, de manu aduocatorum uel saeculi potentum, qui paupertate ipsorum semper defalcare conantur, Prou. 28: Leo rugiens et ursus esuriens, princeps impius super populum pauperem. Profecto autem uae potestatibus huius saeculi semel et iterum, quoniam pascua eorum sunt pauperes, ut tangitur Eccli. 13.
8. Octauo, a facie suffumigationis pulmonis ipsius fugiunt omnia uenenata. Significat feruentem rememorationem doctrinae et passionis Christi ad quam resiliunt et cedunt omnia tentamenta, Tren. 3: Recordare paupertatis et transgressionis meae, absynthii et fellis. Memoria memor ero et tabescet in me anima mea. Adamantius Super Iosue 15: "Verba Scripturae sunt uirtuosiora quam aliqua carmina incantantium uenenata". Origenes De passione Christi: "Tanta est memoria passionis Christi, ut omnia superet tentamenta".
9. Nono, est animal maximae frigoris impatiens, et ideo in frigidis regionibus, ut in Ponto, non inuenitur. Significat lasciuos et petulantes, castitatem euangelicam fugientes et horrescentes, et ideo in religiones non ingredientes, Iob 22: Dixerunt Deo 'recede a nobis, scientiam uiarum tuarum nolumus'. Quo contra, Ambrosius in sermone De confessore pontifice: "Aduersus ergo multiformia huius saeculi mala, castitate et castis actibus resistamus".
<Cap. 5: De aspide>
Aspis has habet condiciones seu proprietates secundum naturales et sanctos nostros, maxime Aristotelem et Plinium et Isidorum libro XII et Martianum.
1. Primo enim aspis est anguis morsu et ueneno perniciossimus, dictus ab aspergendo eo quod morsibus mittat uenena mortifera atque aspergat. Significat diabolum uel Antichristum morsibus tentationum pestiferarum incautos uenenantes et peccata diffundentes, Prou. 23: Mordebit ut coluber, et sicut regulus uenena diffundet. Augustinus in sermone De uno martyre: "Quo modo percussi morsibus serpentum aspicientes in ligno in eremo sanabantur, sic modo quemcumque momorderit astutia Satanae intueatur Christum in ligno pendentem" etc.
2. Secundo, aspis cum pati cepit incantatorem qui eum carminibus euocat ut de cauerna educat, cum exire noluerit unam aurem in terra premit, alteram uero cauda obturat et operit; et sic illas magicas uoces non audiens ad incantatorem non exit et eius imperio non obedit. Significat illos qui nolunt audire mandata uel uerba Dei, immo contemnunt et rebellant, Iob 24: Ipsi fuerunt rebelles lumini, nescierunt uias eius, nec reuersi sunt per semitas illius. Etenim summa est dementia contemnere Dei uerba, ut tangit Gregorius in homelia Dominicae de passione.
3. Tertio, membra percussa ab eo intumescunt et uix sine partium quae sunt contactae amputatione aliquo remedio conualescunt. Significat haereseos uenenationem incurabilem et ideo omnino fugibilem atque fugiendam, Tit. 3: Haereticum hominem post unam et secundam correctionem deuita; sciens quia subuersus est, qui eiusmodi est, et delinquit proprio iudicio condemnatus. Etenim nulla maior pestis quam haereseos crimen, scilicet laesae maiestatis, ut innuit Glossa Matth. 12.
4. Quarto, comparem suum miro modo amat. Vnde alterutro interfecto incredibilis ultionis cura alter persequitur interfectorem, et solum illum in quantolibet populi agmine agnoscens infestat, omnes difficultates nititur interrumpere. Permeat spatia nec nisi ueloci fuga aut amnibus et fluuiis coercetur quin ultio de morte comparis assumatur. Significat malos, scilicet membra diaboli sese fouentia mutuo et diligentia et defendentia, Iob 41: Corpus Behemoth, id est diaboli multitudo, scilicet malorum hominum, quasi scuta fusilia, compactum squamis se prementibus. Vna uni coniungitur, et nec spiraculum quidem incedit per eas. Gregorius in Moralibus: Membra diaboli ita sunt cohaerentia sibi ut de uanitate omnino consentiant in idipsum.
5. Quinto, non potest uidere aduersarium directe sed oblique; propter quod non potest persequi hostem uisu, sed potius persequitur olfactu. Significat malos homines et ueritatis aduersarios, qui non possunt uidere bonos hommes et amicos Dei, immo exquirunt nocere eis, Sap. 4: Vdebunt iustos et contemnent; illos autem Dominus irridebit. Prou. 14: Ambulans recto itinere et timens Deum despicitur ab eo qui infami graditur uia. Etenim magnus ualde abusus est quando bonus deriditur a malo, ut tangitur in Glossa.
6. Aspis non nocet Afris et Mauris. Nam illi pueros suos de se natos, quos habent suspectos, ei obiciunt; et si de eorum semine fuerint, nil ipsis penitus nocet; si uero fuerint adulterini statim moriuntur ab eo. Significat quod diabolus non potest nocere amicis Dei et cohaerentibus gratiae suae Christianis ueris, sed solummodo illis qui sunt ex parte sua per malam uoluntatem aut operationem, Sap. 1: Inuidia autem diaboli mors intrauit in orbem terrarum; imitantur autem eum qui sunt ex parte ipsius. Ambrosius in sermone Dominicae de passione: "Sic amat diabolus suos quemadmodum gluto porcellum ut comedat". Gregorius in Moralibus: "Debilis est hostis diabolus qui non potest uincere nisi uolentem". Si enim cautus est tentatus, fortior erit tentante, ut dicit Glossa Ios. 1.
<Cap. 6: De aranea>
Aranea has habet proprietates siue condiciones secundum naturales et doctores, maxime Avicennam, Aristotelem et Isidorum libro XII.
1. Primo enim est ualde "telae intenta et numquam desinit a labore, sed perpetuum sustinet dispendium"; ad modicum uero flatum uenti perdit omnem laborem suum. Sic est de uita humana quae semper est intenta filiis et scientiis ac lucris, aedificiis et honoribus et uariis congregationibus bonorum temporalium, et ad modicum flatum mortis frustratur omnibus, Is. 59: Confidunt in nihilo et loquuntur uanitatem; telas araneae texuerunt. Luc. 12: Stulte! Hac nocte animam repetent a te. Quae autem parasti, cuius erunt? Nil enim stultius quam confidere -- sub maledictione Dei -- in rebus huius saeculi, ut elicitur de Ier. 17 et de Glossa Luc. 12: Stultus quidem proprie dicitur qui non prouidet futura pericula.
2. Secundo, de propriis uisceribus telam texit ut praedam capit muscam cuius humor est suus cibus. Sic uita humana ex tota affectione conatur aliquid habere in mundo isto et cum satis laborauit, ponendo quasi animam pro huiusmodi, non inuenit nisi unam muscam, id est uile quid temporale et momentaneum circa quod tantam curam apposuit, et hoc ipsum amittit subito et nihil inuenit in manibus suis nisi poenam, Ps. 38: Propter iniquitatem corripuisti hominem; et tabescere fecisti sicut araneam animam eius. Eccli. 10: Auaro nihil est scelestius. Hic enim animam suam uenalem habet, quoniam in uita sua proiecit intima sua. Ieronymus in epistola Ad Paulinum: "Auaro tam deest quod habet quam quod non habet. Infidelis etiam obolo indiget", ut dicit idem ibidem.
3. Tertio, aranea praesagit tempus serenum, et tunc alte et ad lucem componit telam suam. Si uero tempus futurum sit malum, tunc in submisso loco et obscuro operatur opus suum. Sic uita hominis, si bona est et tempus beatae aeternitatis exspectat, in caelo aedificat cum claritate aedificationum sanctarum. Si uero mala est, in infimo mundi et profundo inferni aedificat in tenebris, scilicet peccatorum, Ioan. 3: Omnis qui male agit, odit lucem; qui autem facit ueritatem, uenit ad lucem ut manifestentur opera eius, quia in Deo sunt facta. lustus quippe semper ad caelestia tendit; peccator uero semper ad inferna descendit, quia nonnisi infernalia sapit, ut innuit Gregorius in Moralibus.
4. Quarto, multitudo aranearum siue multiplicatio est signum inundationis pluuiarum. Sic multitudo peccantium siue multiplicatio uanitatum et uitiorum est certum signum tribulationum multarum mundo affuturarum, Prou. 18: Impius, cum in profundum uenerit peccatorum, contemnit; sed sequitur eum ignominia et opprobrium. Eccli. 21: Stuppa collecta synagoga peccantium, et consummatio illorum flamma ignis. Gregorius in homelia Plurimorum martyrum: "Per crebra mala quae praeueniunt, indicantur perpetua mala quae subsequuntur".
5. Quinto, tela araneae puluerulentis sordibus non admixta restringit a uulnere sanguinem defluentem et prohibut fieri saniem uel inflaturam. Sic uita hominis breuis et misera bene recogitata restringit hominem a peccati consuetudine et prohibet ab eo odium siue rancorem et superbiae inflationem, Eccli. 2: Respicite filii nationes hominum, et scitote quia nullus sperauit in Domino et confusus est; permansit in mandatis eius et derelictus est. Etenim qui uitam suam et naturae condicionem bene recogitaret et semper prae oculis haberet, ab omni peccato cessaret, ut innuit Augustinus IX libro Confessionum.
6. Sexto, contra morsum araneae remedium est coagulum agni potatum cum uino; uel araneam eiusdem speciei ostendere sic percusso. Sic medicina hominis percussi ab amore uenenato saeculi huius est incorporatio siue fabricatio medullata passionis Christi cum uino deuotionis feruentis ad eam; similiter ostendere ei quam male perierunt qui sic percussi a mundi uanitate fuerunt, Tren. 3: Recordare paupertatis et transgressionis meae, absynthii et fellis. Memoria memor ero et tabescet in me anima mea. Bernardus Super Cant.: "Felix anima quae Christum passum semper inter ubera portat".
<Cap. 7: De apibus>
Apis has proprietates habere dignoscitur a philosophis et doctoribus nostris.
1. Nam secundum Avicennam et Plinium et Aristotelem, Isidorum, Ambrosium et Hieronymum primo pro fundamento sui operis crustulam quandam ponunt amari saporis, deinde faciunt aliam dulciorem. Sic bonus homo in fundamento suae uitae debet praemittere amaritudinem peccatorum siue transformationem Christi tormentorum et subnectere postmodum deuotionem aeternorum, Tren. 3: Recordare paupertatis et transgressionis meae, absynthii et fellis. Memoria memor ero et tabescet in me anima mea. Haec recolens in corde meo, in Deo sperabo. Bernardus in libro De diligendo Deum: Christi passio excitat ad Dei amorem, et recordatio eius cogit ad ipsum amorem. Item, Bernardus ibidem: Amor Dei ad nos recompensari non potest.
2. Secundo, tectum aluearis sui lacrimis et guttis siue succis arborum gummosam uim habentium per totum liniunt, et sic contra aliarum bestiolarum auiditates se muniunt prout possunt. Sic boni homines se muniunt et unguunt deuotione caeli exercitiis pietatis sanctorum piis exemplis contra rapacitates tentationum hostilium, I Tim. 4: Exerce autem te ipsum ad pietatem. Nam corporalis exercitatio ad modicum quidem utilis est; pietas autem ad omnia utilis est, promissionem habens uitae quae nunc est et futurae. Glossa super litteram dictam: "Summa christianae religionis in pietate consistit, quam si quis habuerit etiam si lubricum carnis patiatur, misericordiam consequetur in fine".
3. Tertio, in tempore eis concesso ad opus intus uel extra nulli licet otiari; nam seniores intus, iuniores uero extra operantur; et quando exeuntes redeunt onuste excipiuntur et exonerantur ab illis quae remanent. Sic debent facere boni homines in congregatione; nam nullus debet esse otiosus, sed omnes dare debent opera, fructuosis exercitiis intus et extra, et mutuo laborantes operibus piis caritatiue debent alternatim sibi inuicem subministrare et inuicem se fouere, Prou. 6 (secundum Septuaginta): Vade ad apem et considera quam caste operatrix sit. Gregorius in homelia De Pentecosten: "Amor Dei numquam potest esse otiosus. Operatur enim magna si est; si uero operari renuit, iam amor non est".
4. Quarto, de solis floribus recentibus non numquam marcidis colligunt materiam ex qua mel et ceram componunt. Et quando flores uicini sunt consumpti, mittunt speculatores ad ulteriora pabula requirenda. Sic boni homines de solis gratiis et consolationibus caeli moribus gratificis et sanctorum patrum exemplis componunt uitam et opera sua et uerba, et cum deficiunt eis documenta uel exempla praesentium, recurrunt ad doctrinam et uitam praecedentium, Cant. 2: Fulcite me floribus, stipate me malis, quia amore langueo. Bernardus super Euangelio Missus est: "Amat florigeram patriam flos de radice Iesse" singulariter prodiens.
5. Quinto, si apprehendat eas nox in expeditione, excubant suppine ut alas suas a rore uel imbre protegant, ut sic facto mane expeditius uolent ad opus suum, alas habentes siccas. Sic boni, quando apprehenduntur tribulatione ad Deum conseruantes alas desideriorum supermentalium et tempus quo possint ad caelos transire patienter et aequanimiter exspectant, Il Cor.: Repletus sum consolatione, superabundo gaudio in omni tribulatione nostra. Augustinus in glossa super Iac. 1 Omne gaudium etc.: "Nolite mirari, fratres, si mali in mundo florent et uos patiemini, quia non est christianae religionis bonos in temporalibus exaltari, sed potius deprimi. Sed spe illius boni ad quod tenditis omnia mala quae uobis euenerint tollerate".
6. Sexto, praediuinant imbres et uentos et tunc se continent infra tecta, et quando praesciunt caeli temperiem affuturam, cum agmine procedunt ad opera, et tunc aliae flores, aliae aquam ore et lanugine corporis totius guttatim suggendo reportant ad cellulas. Sic boni, quando cognoscunt malorum circa se imminere, malitiam sapienter et in silentio se recolligunt intra se malos dies et mala tempora redimentes. Quando uero caelestem consolationem sibi arridere concernunt, tunc hauriunt affectualiter quantum possunt et congregant in arcanis suarum mentium, Eph. 5: Videte fratres, quomodo caute ambuletis, non quasi insipientes, sed ut sapientes, redimentes tempus, quoniam dies mali sunt. Ambrosius super epistolam Ad Eph.: "Dicuntur dies mali propter opera mala; dicuntur dies boni propter opera bona". Beda ibidem: "Dicuntur dies mali quando mali regnant; dicuntur dies boni quando boni obtinent potestatem".
7. Septimo, primas cellulas parum replent melle, nouissimas uero ualde soient implere. Sic boni homines inferiori parti rationis et sensualitati parum consolationis concedunt; supermentalibus uero partibus quantum possunt de caelesti suauitate acquirunt, Rom. 8: Nos ipsi primitias Spiritus habentes, et ipsi intra nos gemimus adoptionem filiorum Dei exspectantes redemptionem corporis nostri. Ipse enim Spiritus testimonium reddit spiritui nostro quod sumus ftlii Dei. Etenim spiritus sanctae deuotionis filios probat lucis.
8. Octauo, mira est obedientia earum circa regem suum. Nam cum procedit totum examen circa eum conglobatur et quasi undique ab eis cingitur et uallatur seu munitur, et ubi ponit castra ibi gradum figunt omnes et solum ipsum a labore immunem reddunt, ipsoque uiso totus animatur exercitus, eoque amisso totum agmen dilabitur. Si qua etiam errauerit uel lassata defecerit odore prosequitur socias. Sic boni homines obedientes sunt superiori parti rationis tamquam regi totius animae et corporis; et omnes potentiae, omniaque desideria et cogitationes subseruiunt ei et ibi figunt gradum, id est intentum et actum, ubi ipsa figit, in caelo scilicet, et solam ipsam ab occupationibus temporalibus subtrahunt ut solis aeternis uacet, ipsaque considerata et actibus eius totus exercitus cogitationum et desideriorum animatur ad bonum et innouatur in melius. Eaque cadente a suo bono statu tota anima dilabitur et cadit ab incommutabili bono. Si qua etiam potentia animae a Deo errauerit uel fatigata peccatis a sanctae unitatis Ecclesiae communione cessauerit, ad odorem exemplorum sanctorum et caelestium inspiramentorum prosequitur affectibus imitationem bonorum et restituitur uiae et societati electorum, Prou. 20: Rex qui sedet in solio iudicii, dissipat omne malum intuitu suo. Prou. 21: Sicut diuisiones aquarum, ita cor regis in manu Domini, quocumque uoluerit inclinabit illud. Ps. 127: Vxor tua sicut nouellae oliuarum in circuitu mensae tuae. Chrysostomus Super Matth. homelia 47: "Anima inopis uoluntariis non subiacet passionibus, sed seruos habet cogitationes. Fulget uelut aurum, florescit uelut rosa, splendet autem uelut margarita. Non enim illic fur, non illic tinea, sed sicut angelus in terra conuersatur. Non subiacet daemonibus, non assistit regibus. Non militat cum hominibus, sed cum angelis. Non habet thesaurum terram sed caelum".
9. Nono, est animal multipes et breue inter omnia animantia. Sic boni hommes sunt multiplicati affectionibus sanctis et desideriis supernis et humiles in reputationibus propriis, II Cor. 6: Os nostrum patet ad uos, O Corinthi, cor nostrum dilatatum est. Glossa super I Reg. 2: "Si laetaris in Iesu, cor tuum dilatatur". Dan. 9: Sumus hodie in uniuersa terra humiles etc.
10. Decimo, est animal magna sollertia in operando praeditum et ingeniosum et magnanimum quamuis sit corpore paruum. Sic boni homines sunt perspicaces et sollertes in faciendo opera Dei, quamuis uideantur despicabiles habitu, sunt tamen efficaces in actu, Eccli. 10: Breuis in uolatibus apis, et initium dulcoris habet fructus illius. II Cor. 10: Praesentia inquiunt corporis est contemptibilis et infirma, epistolae autem graues sunt et fortes. Sciant igitur qui eiusmodi sunt, quia quales sumus uerbo per epistolas absentes, tales erimus et praesentes in facto. Hieronymus in epistola Ad Paulinum: "Ioannes rusticus, piscator, indoctus. Et unde et illa uox, obsecro: In principio erat Verbum, et Verbum erat apud Deum, et Deus erat Verbum?" Hoc doctus Plato nesciuit, hoc Demosthenes eloquens ignorauit.
<Cap. 8: De boue>
Bos has proprietates habere cognoscitur secundum naturales et doctores nostros.
1. Nam secundum Gregorium Super Ez. et in Moralibus et Isidorum libro XII et Plinium libro VIII et plures alios, primo circa socios "est eximiae pietatis. Nam alter alterum inquirit cum quo per collum aratra ducere consueuit, et frequenti mugitu pium testatur affectum" quando ipsum citius inuenire non contingit. Significat in praelato piam affectionem et condescensionem ad domesticos fidei, Gal. ultimo: Dum tempus habemus, operemur bonum ad omnes, maxime autem ad domesticos fidei. Bernardus Super Cant.: "Suspendite uerbera, producite ubera".
2. Secundo, solus inter omnia animalia ambulando retro pascitur. Significat praelatum exemplo Christi retrahentem se humiliter a mundi honoribus et fauoribus, Phil. 2: In humilitate superiores sibi inuicem arbitrantes. Hoc enim sentite in uobis, quod et in Christo Iesu. Dicitur in legenda beati Dominici quod mundum denique mundique gloriam sic sibi prostrauit, ut cum Petro siccis uestigiis ambulans supra mare nequaquam in eo figeret gressum pedis.
3. Tertio, aquae calidae ablutione pinguescit. Significat praelatum qui sapientiae caelestis siue gratiae feruentis spiritus usu saginatur affectualiter et reficitur spiritualiter, Ier. 15: Inuenti sunt sermones tui et comedi eos, et factum est mihi uerbum tuum in gaudium et laetitiam cordis mei, quoniam inuocatum est nomen tuum super me Domine Deus. Ambrosius in glossa super 2 cap. I Reg. 1: "Si laetaris in Iesu, cor tuum dilatatur".
4. Quarto, quando cornibus capitis coniunguntur boues plus laboris sustinere possunt quam quando ceruice inuicem copulantur. Significat concordiam praelatorum et subditorum qua mediante omnia in robore caritatis aguntur et qua absente omnia dilabuntur, I Thess. 4: Rogamus autem uos fratres ut noueritis eos, qui praesunt inter uos, ut habeatis ad illos abundantius caritatem; et propter opus illorum, pacem habete cum eis. Hieronymus Super Matth.: "Sicut concordia paruae res crescunt, ita discordia maximae collabuntur".
5. Quinto, est animal mite et mundum. Significat in praelato benignitatem et munditiam, Eph. 4: Estote inuicem benigni; et infra: Fornicatio autem et omnis immunditia nec nominetur in uobis, sicut decet sanctos. Bernardus De amore Dei: "Viris sanctis uniuersa caro est instrumentum boni operis".
6. Sexto, bos colit arua et ea pinguedinis fructus apta reddit. Significat in praelato diligentiam circa subditos ad productionem spiritualium fructuum, Eccli. 7: Pecora tibi sunt, attende illis. Filii tibi sunt, erudi illos. Chrysostomus De laudibus Pauli: "Paulus quasi totius mundi esset communis pater; in amore animarum cunctos superabat parentes corporum".
7. Septimo, bos suis carnibus ualde reficit et confortat. Significat in praelato subuentiones uariae confortantes subiectos infirmos, II Cor. 11: Quis infirmatur et ego non infirmor? Quis scandalizatur, et ego non uror? Chrysostomus De laudibus Pauli: "Mordebatur Paulus ac penitus dissecabatur cum aliquos pereuntes uideret".
8. Octauo, maturum et tardum est animal. Significat in praelato maturitatem et grauitatem circa processus, I Cor. 14: Omnia honeste et secundum ordinem fiant in uobis. Col. 4: In sapientia ambulate ad eos qui foris sunt, tempus redimentes. Philosophus in Ethicis: "Oportet quidem consiliari tarde, sed operari uelociter".
9. Nono, fallitur a quodam animali paruulo nomine buresto simili scarabeo. Hoc enim animal inter herbas fallit bouem hoc modo: nam ponit et abscondit se inter herbas quas bos amat, quod quidem animal bos deuorans incaute, carpens herbas dilectas, statim ab ipso animali inuaditur iecore et ipsum inflammans ualde et subito cum cruciatu maximo tandem rumpit et exit. Significat in praelatis uoluptatem et concupiscentiam se frequenter abscondere sub specie et pallio necessitatis et inflammare ad malum, sicque interficere animam et cruciare conscientiam, Eccli. 18: Post concupiscentias tuas non eas, et a uoluptate tua auertere. Si praestes animae tuae concupiscentias eius, faciet te in gaudium inimicis tuis. Exemplum ponitur a Cassiano in libro De collationibus patrum de puero sancti patris qui concupiscentia gulae furabatur panem quotidie et manducans furtiue ostendebat se ieiunare. Propter quod in gaudium factus diabolo, nisi ad praedicationem patris contritus fuisset, in aeternum perisset et, quantum in se fuisse, eremum confudisset et accolas eius.
<Cap. 9: De bubalo>
Bubalus has condiciones siue proprietates habet secundum naturales et sanctos.
1. Nam secundum Isidorum libro XII et Plinium libro XXVIII et alios plures, primo est similis ipsis bobus. Significat fictum siue hypocritam praetendentem exterius habitum maturi et boni uiri, Matth. 23: Vae uobis, hypocritae, qui estis similes sepulchris dealbatis, quae a foris apparent hominibus speciosa, intus autem plena sunt spurcitia et iniquitate. Hugo De meditatione: "Quare pauci proficiunt, causa haec est: quia omnes habent oculum foris ad speciem operis, non intus ad profectum uirtutis".
2. Secundo, est animal ita indomitum quod prae feritate iugum non recipit nisi in manu forti, quandoque secus contingat. Significat hominem superbum et ceruicosum, Is. 48: Scio quia durus est tu, et neruus ferreus ceruix tua. Augustinus De sancta uirginitate: "Non inuenitur aliter requies animae nisi in quieto tumore digesto".
3. Tertio, est animal fortitudinis magnae; unde subiugari non potest nisi ferreo circulo naribus eius infixo, quo circumducatur. Significat tumentes philosophia mundana, qui trahi nequeunt ad iugum Euangelii siue amorem sapientiae caeli nisi subeant humilitatis spiritum et paupertatis. Magnum de hoc exemplum habemus in Dionysio et in Paulo. Matth. 11: Confiteor tibi, Pater, Domine caeli et terrae, quia abscondisti haec a sapientibus et prudentibus, et reuelasti ea paruulis. Augustinus De spiritu et anima: "Nihil tam praestantius ad beatam uitam quam intra semetipsum conuerti et alienum a cupiditatibus effici".
4. Quarto, paucos habet pilos et raros. Significat in bono homine paucitatem et raritatem cogitationum ueteris hominis, I Cor. 13: Cum essem paruulus, cogitabam ut paruulus, sapiebam ut paruulus. Quando autem factus sum uir, euacuaui quae erant paruuli. Gregorius in Moralibus: "Pilorum nomme designantur uitae ueteris cogitationes".
5. Quinto, habet frontem cornibus ualidissimis circumseptam. Significat in bono homine faciem animae contra hostiles impugnationes et tentationes armis uirtutum munitam, iuxta formam apostoli Eph. 6: Induite uos armaturam Dei; ut possitis resistere in die mala, et in omnibus perfecti stare. Talis erat beatus Martinus qui dicebat, ut habetur in uita sua: "Ego signo crucis, non clipeo protectus aut galea, hostium cuneos penetrabo securus".
6. Sexto, caro eius non solum utilis est ad esum, uerum etiam ad medicinam in multis experimentis. Significat bonum hominem et ipsius conuersationem piam ad omnia utilem, II Tim. ultimo: Marcum assume, et adduc tecum. Est enim mihi utilis in ministerium. Bernardus De amore Dei: "Sanctis uiris uniuersa caro est instrumentum boni operis".
7. Septimo, bubali boues odiunt et persequuntur omne rubeum siue rufum. Significant malos homines odio habentes sanctos uiros et graues et caritatis opera persequentes, Prou. 14: Ambulans recto itinere, et timens Deum, despicitur ab eo qui infami graditur uia. Chrysostomus in sermone III dominicae in Quadragesima: "Bonum mali uidere non possunt. Nolunt meliorem degeneres uiuere" etc.
8. Octauo, tantae crudelitatis est bestia haec ut postquam genibus siue poplitibus interfecerit hominem fortiter impingendo in uentrem, suspicans eum adhuc uiuere, ponit aures et nares circa olfactum iam mortui experiens an respire, nolens aliquatenus parcere uitae eius. Significat diabolum qui etiam postquam in mortale peccatum deiecerit animam, tamen nullatenus desinit, immo usque ad finem uitae obseruat calcaneum et omnino uitae hominis insidiatur ne uitam aeternam possideat, iuxta illud I Petr. ultimo: Aduersarius uester diabolus etc. Gen. 3, dictum est diabolo: Tu insidiaberis calcaneo eius. Bernardus Super Cant.: "Sicut non dormit neque dormitat qui impugnat Israel" etc.
<Cap. 10: De basilisco›
Basiliscus has habet proprietates secundum philosophos et doctores.
1. Nam secundum Isidorum libro XII cap. 4 et Plinium, primo est rex serpentum. Significat diabolum uel etiam Antichristum qui regnant super terrena serpentes siue Dei decreta contemnentes, Iob 41: Omne sublime uidet; ipse est rex super uniuersos filios superbiae. Gregorius in homelia Primae dominicae Quadragesimae: "Certe omnium iniquorum diabolus caput est. An non diaboli membrum Pilatus?"
2. Secundo, ipsum uidentes, serpentes alii fugiunt et timent. Significat diabolum uel Antichristum a cuius aspectu et tentationibus boni hommes resiliunt, Ier. 50: Fugite de medio Babylonis, popule meus, et saluet unusquisque animam suam. Ambrosius in libro De paradiso: "Fugiendi sunt daemones, fugienda sunt uitia et peccata".
3. Tertio, suo olfactu et aspectu necat et interimit omne uiuum, ita quod nulla auis eum illaesa transit, immo quamuis procul sit eius ore combusta deuoratur. Significat diabolum et Antichristum suis oblationibus et attractionibus necantes animas etiam contemplatiuorum nisi caueant, I Petr. 5: Aduersarius uester diabolus tamquam leo rugiens circuit quaerens quem deuoret etc. Gregorius in homelia De uno martyre: "Qui ad fidei agonem uenimus, luctamen contra malignos spiritus sumimus".
4. Quarto, a sola mustela superatur. Significat diabolum et Antichristus a solis humilibus conuincendum et confutandum, Iac. 4: Deus superbis resistit, humilibus autem dat gratiam. Augustinus in libro De sancta uirginitate: "Non inuenitur requies animae nisi in quieto tumore digesto".
5. Quinto, est magnitudine semipedalis, albis maculis lineatus. Significat breuitatem siue paruitatem potentiae diaboli uel Antichristi in non consentientibus eis et repraesentationem delectabilium in tentationibus suis quam prima facie offerunt illis quos tentant, I Cor. 10: Fidelis autem Deus qui non patietur uos tentari supra id quod potestis, sed faciet cum tentatione etiam prouentum, ut possitis sustinere. Gregorius in Moralibus: "Debilis est hostis qui non potest uincere nisi uolentem".
6. Sexto, in cinerem combustus malitiam perdit, qui tamen est irremediabiliter uenenosus quamdiu uiuit. Significat diabolum et Antichristum cuius malitia cessabit post humilitatem in inferni uoraginem, qui tamen exercet eam modo usque ad iudicium magni diei, Apoc. 20: Diabolus, qui seducebat eos, missus est in stagnum ignis et sulphuris, ubi et bestia; et pseudoprophetae cruciabuntur in saecula saeculorum. Glossa super epistolam Iacobi: "Diabolus quocumque uadit secum fert tormenta flammarum, id est remorsus acerbos et alligationem carcerum".
7. Septimo, eius cinis utilis est transmutationibus metallorum. Significat utilitatem secuturam electis de humiliatione diaboli et Antichristi, Matth. 24: Propter electos breuiabuntur dies illi. Dan. 12: In tempore illo saluabitur populus tuus omnis etc.
<Cap. 11: De camelo>
Camelus has proprietates habere cognoscitur secundum philosophos et doctores, maxime Aristotelem, Isidorum et Plinium.
1. Primo enim est animal mansuetum ad onera portanda hominibus deputatum. Significat uirum iustum et uitam eius in mansuetudine morum et exercitatione uirtutum, Ps. 72: Vt iumentum factus sum apud te, et ego semper tecum. Tenuisti manum meam et in uoluntate tua deduxisti me. Augustinus in libro 83 Quaestionum: "Quanto aliquis superbior, tanto uilioribus subditur".
2. Secundo, incuruatur anterioribus poplitibus quando ab hominibus oneratur. Significat uirum iustum et uitam eius in omni reuerentia ante Deum, et in omni patientia ad proximum, Gal. ultimo: Alter alterius onera portate, et sic adimplebitis legem Christi. Augustinus in libro 83 Quaestionum: "Nihil sic probat hominem amicum sicut oneris amici portatio".
3. Tertio, prius mouet pedem dextrum quam sinistrum. Significat affectum uiri iusti ad diuina et aeterna primo et principaliter tendentem, iuxta formam datam Matth. 6: Quaerite primum regnum Dei et iustitiam eius, et haec omnia adicientur uobis. Hugo in libro De meditatione: "Affectus tunc dicitur bonus quando est ad id quod debet, et quomodo debet".
4. Quarto, cum matre uel huiusmodi non coit, immo occidit fallentem se ad hoc, et fortior est, omni sibi coitu denegato. Significat zelatorem siue amatorem castitatis qui ex hoc efficitur uirtuosior contra impugnationes hostiles omnes, Prou. 30: Gallus succinctus lumbos et aries, nec est qui resistat ei. Ambrosius in sermone De uno confessore pontifice: "Aduersus ergo multiformia huius saeculi mala castitate et castis actibus resistamus".
5. Quinto, est solitarius in montibus tempore amoris. Significat uirum iustum tempore orationis et deuotionis circumuenientem aeterna et transcendentem caelestia, Cant. 2: Surgam et circuibo ciuitatem, per uicos et plateas quaeram quem diligit anima mea. Augustinus De spiritu et anima: "Ille ueraciter ad Deum ascendit qui interius intrans et se ipsum penetrans se ipsum transcendit".
6. Sexto, sitim per quadriduum tollerat, nec gaudet nisi potu aquae turbidae. Significat uirum iustum desideria beatae uitae continuantem et more apostolico in tribulatione gaudentem, Phil. 1: Cupio dissolui et esse cum Christo. Rom. 5: Non solum autem, sed et gloriamur in tribulationibus. Legitur de beato Francisco quod clamabat uoluntarie se uelle pro Christo mala pati.
7. Septimo, uiuit quinquaginta et aliquando centum annis. Significat uirum iustum longanimiter perseuerantem in seruitio Dei, Matth. 10: Qui autem perseuerauerit us que in finem, hic saluus erit. II Tim. 2: Non coronatur nisi qui legitime certauerit. Gregorius in homelia De uno martyre: "Delectat igitur mentem magnitudo praemiorum, sed non deterreat certamen laborum".
8. Octauo, est animal calidissimum ex natura, et ideo naturaliter macilentem. Significat uirum iustum calescentem ualde diuina gratia, et ideo sensibus mortificatum, II Cor. 4: Semper nos, qui uiuimus, in mortem tradimur propter Iesum, ut et uita Iesu manifestetur in carne nostra mortali. Augustinus De spiritu et anima: Melior est iniquitas uiri subtrahentis corpori necessaria et affligentis ipsum quam benefaciens mulier, id est qui per carnalem actionem resoluitur et per omnia corpori satisfacit.
<Cap. 12: De chameleonte>
Chameleon has proprietates habere dignoscitur secundum philosophos et doctores, maxime Aristotelem, Isidorum et Plinium.
1. Primo enim est bestiola parua diuersa uarietate colorum respersa, cuius corpusculum ad uarios colores quos uidet facillima conuersione uariatur, nec inuenitur aliquod aliud animal cuius corpus ita recipiat oppositorum colorum immutationem. Significat hypocritas omnibus coloribus sanctitatis se circumamictentes et omnium gratiosos in se repraesentantes, Matth. 23: Vae uobis hypocritae, qui estis similes sepulchris dealbatis, quae foris parent hominibus speciosa, intus autem sunt plena ossibus mortuorum. Ambrosius Super Lucam: "Simulata aequitas non est aequitas, sed duplicata iniquitas".
2. Secundo, lucet ut stella et immutat colores. Significat mundanum hominem uarie mundo florentem et diuersimode se ostentantem, in fine tamen totum perdentem, Iob 13: Quasi flos egreditur et conteritur, et fugit uelut umbra, et numquam in eodem statu permanet. Dicebat beata Caecilia, ut in legenda eius habetur: "Potestas hominis est sicut uter uento repletus, quem si una pupugerit acus, statim reflectitur et curuatur".
3. Tertio, est animal timidum et pauci sanguinis. Significat hominem habentem timorem mundanum et non animum ad aeterna animosum, Prou. 28: Qui timet hominem, cito corruet. Bernardus De diligendo Deum: "Animus ad hoc est datus homini, ut semper praeueniat sensum carnis".
4. Quarto, habet ungues acutos et recuruos. Significat raptores et latrones et omnes bonorum aliorum contrectatores, Iob 24: Perfodiunt in tenebris domos, sicut in die condixerant sibi. Augustinus in sermonibus: "Cum cetera uitia in homine senescant, sola auaritia iuuenescit".
5. Quinto, facies eius est sicut animalis ex porco et simia. Significat histriones et eorum uiles repraesentationes, Ps. 48: Homo, cum in honore esset, non intellexit; comparatus est iumentis insipientibus et similis factus est illis. Hieronymus in commentario Super prophetas: "Mimi indigni sunt subuentionibus Euangelii".
6. Sexto, uiuit de solo aere. Significat mundanum hominem gaudentem in sola uanitate, quo contra in Ps. 23 dicitur: Qui non accepit in uano anima suam, hic accipiet benedictionem a Domino. Augustinus in libro Confessionum: "Id solum est amandum quod non potest abesse dum amatur".
7. Septimo, prae infirmitate mansuetum se fingit, cum sit crudelis. Significat simulatores et callidos homines unum exsistentes et aliud praetendentes, Eccli. 19: Est qui uetatur peccare prae inopia, et si inuenerit tempus malefaciendi, malefaciet. Chrysostomus Super epistolas Pauli: Filius mendacii Antichristi crudelissimus animo, mitem repraesentabit se mundo.
8. Octauo, uis eius et conatus est maxime contra accipitres; detrahit enim ad se uolantes accipitres, et praebet ceteris animalibus uoluntarie lacerandos. Significat studium et conatum diaboli, maxime circa contemplatiuos quos superna petentes et de praeda hostilium impugnantium gaudentes libenter ad se pertrahit et suis daemonibus uexandos exponit si potest, Iob 39, potest dici diabolo: Numquid per sapientiam tuam plumescit accipiter, id est contemplatiuus homo semper uirtutibus proficit, expandens alas suas, id est desideria, ad Austrum, id est renouationem Spiritus Sancti gratiae, quasi diceret `non per te, sed per me, quia tu semper conaris in contrarium'.
<Cap. 13: De caprea>
Caprea bas habet proprietates secundum philosophos et doctores.
1. Nam secundum Aristotelem, Isidorum et Plinium primo est siluestris capra, a carpendo uirgulta dicta. Significat studentes in theologia solitarios ab occupationibus saeculi, iuxta formam datam Eccli. 28: Sapientia scribae in tempore uacuitatis. Praecurre autem prior in domum tuam, et illic lude, et age conceptiones tuas. Augustinus, De spiritu et anima: Nihil praestantius ad beatam uitam quam intra semetipsum conuerti et alienum a cupiditatibus effici.
2. Secundo, acutissime uidet. Significat contemplantes et diuina intelligentes, II Cor. 3: Nos autem reuelata facie gloriam Domini speculantes, in eandem imaginem transformamur a claritate in claritatem tamquam a Domini Spiritu. Augustinus in libro 83 Quaestionum: "Solius mentis est cognoscere, sed non solius mentis amare".
3. Tertio, semper ardua loca petit, ita ut de subtilitate uix humanis obtutibus pateat. Significat euangelicum uirum semper aeterna quaerentem et in caelestibus se cunctantem, Cant. 2: Fuge, dilecte mi, assimilare capreae, hinnuloque ceruorum super montes Bethel. Augustinus De spiritu et anima: "Ille ueraciter ad Deum ascendit qui interius intrans se ipsum mente in Deum transcendit".
4. Quarto, est uelocissima in cursu. Significat hominem expeditum a mundo et uirtuosum Euangelio, Prou. 22: Vidisti hominem uelocem in opere suo? Coram regibus stabit, nec erit ante ignobiles. Philosophus in Ethicis: "Oportet quidem consiliari tarde, sed operari uelociter", id est uirtuose.
5. Quinto, est leuissima in saltu. Significat agilitatem spiritus in homine bono ad fugiendum et euandendum hostiles tentationes et cogitationum importunitates, Cant. 2: Ecce iste uenit, saliens in montibus, transiliens colles. Prou. 11: Qui cauet laqueos, securus erit.
6. Sexto, est tenera et sanissima quoad esum. Significat in erudito theologo doctrinam et praedicationem gratificam et fructuosam, II Tim. 3: Omnis scriptura diuinitus inspirata utilis est etc., ut perfectus sit homo Dei et ad omne opus bonum instructus. Bernardus: "Sanctis uiris uniuersa caro est instrumentum boni opens". Seneca: "Qui ad philosophum uenit quotidie aliquid boni secum ferat".
7. Septimo, est sagacissima quoad pastum; nam uisu, gustu et olfactu discernit inter herbas et arborum ramusculos quorum extremitates teneras comedit et depascit. Significat spiritualem hominem sollerter omnia discernentem, et non inuenientem consolationem nisi in caelestibus et salutaribus sibi et animae suae, Phil. 3: Existimo omnia detrimentum esse propter eminentem scientiam Iesu Christi Domini mei, propter quem omnia detrimentum feci et arbitror ut stercora ut Christum lucrifaciam. Hieronymus in epistola Ad Metriadem uirginem: "Felix illa conscientia et beata uirginitas in cuius corde praeter amorem Christi, qui est sapientia, castitas, patientia atque iustitia, nullus alius uersatur amor nec ad recordationem hominis aliquando suspirat".
8. Octauo, lace eius bibito, leopardus languens uim languoris euitat. Significat haustu doctrinae humanitatis siue redemptionis nostrae sanari languores spirituales in superbis, I Cor. 3: Lac uobis potum dedi, non escam. Augustinus in VII libro Confessionum: "Verbum tuum Dei caro factum est, ut infantiae nostrae lactesceret sapientia per quam fecisti omnia, et ut nos uidentes ante pedes nostros infirmatam diuinitatem lapsi prosterneremur in eam; at illa surgens leuaret nos".
<Cap. 14: De capreolo>
Capreolus has proprietates habere dignoscitur a sanctis et philosophis.
1. Nam secundum Aristotelem, Isidorum et Plinium primo est similis ceruorum hinnulo. Significat uirum euangelicum conformantem se in omnibus Christo, patriarcharum et regum per carnem Filio, Ioan. 12: Si quis mihi ministrat, me sequatur. Etenim omnis christiani actio debet in Christi imitatione consistere semper, iuxta sententiam beati Augustini.
2. Secundo, habent sapientiam; nam quando uulnerantur quaerunt pulegium ceruinum et comedunt ipsum ut extrahant sagittas de corpore quae in ipsis sunt infixae. Significat sapientiam sanctorum in tentationum periculis recurrentium ad suum remedium Iesum Christum, Rom. 7: Infelix ego homo, quis me liberabit de corpore mortis huius? Gratia Dei per Iesum Christum etc. Glossa super Neh., 8 capitulo: "Oratio est unicum refugium contra hostes omnes et contra pestes".
3. Tertio, ex uelocitate motus et assiduitate discursus, caro eius a superfluo humido exoneratur, et tenerior et digestibilior efficitur, et saporis ac odoris grauitas amputatur. Significat sanctum uirum semper se mouentem et afficientem circa diuina et assiduitate bonorum operum semper in omnibus proficientem sibi et aliis utilem exsistentem, Eccli. 33: In omnibus operibus tuis praecellens esto; et non dederis maculam in gloriam tuam. Dionysius De angelica hierarchia: "Mobile seraphicorum spirituum semper circa diuina fertur".
4. Quarto, pastus gratia de locis altis ad altiora tendit. Significat in uiro perfecto quotidianum incrementum ascensuum supermentalium et processum supercaelestium consolationum, II Cor. 5: Siue enim mente excedimus, Deo; siue sobrii sumus, nobis. Caritas enim Christi urget nos. Dionysius in fine De angelica hierarchia: "Sancti uiri frequenter fiunt in participatione supercaelestium delectationum per deificos illuminationum superaduentus".
5. Quinto, ruminat cibos et ungulam findit. Significat in electis sanctam discretionem, Matth. 10: Estote prudentes sicut serpentes. Prou. 9: Scientia sanctorum, sapientia et prudentia.
6. Sexto, non ungue, non cornu, non dente, sed sola fugae uelocitate ab insidiantibus uenatoribus se defendit. Vnde quando in campestribus prosequitur, ad montana fugiens, alta petit. Significat in euangelicis uiris strenuitatem circa luxuriam quam sola fuga superare omnino nouerint, I Cor. 6: Fugite fornicationem. Augustinus Super epistolas Pauli: "Luxuria est quae uincitur sola fuga". Ideoque eius pugna uiris sanctis non est appetenda sed fugienda.
7. Septimo, inter herbas salubres et noxias odore diiudicat et discernit atque herbis aromaticis libenter pascitur. Significat sanctorum uitam, malorum exempla uitantem summe et antiquorum patrum operibus suaueolentibus inhiantem auide et eis se reficientem quotidie, Cant. ultimo: Assimilare capreae hinnuloque ceruorum super montes aromatum. Ioannes Euangelista in sua legenda: "Domine Iesu Christe, gratias tibi ago, quia me ab omni pollutione separasti et animam meam semper illuminasti. Odor enim tuus in me concupiscentias excitauit aeternas".
<Cap. 15: De capra>
Capra has condiciones siue proprietates habere cognoscitur secundum philosophos et sanctos, et maxime Aristotelem, Isidorum et Plinium.
1. Primo enim semper sursum tendit ut summitates carpat et capiat foliorum siue dulcium sibi ramusculorum. Significat uirum iustum semper superiora petentem et aeternis consolationibus inhiantem, Phil. 3: Quae retro sunt obliuiscens, ad anteriora uero me extendens, ad destinatum persequor supernae uocationis. Si quomodo comprehendam, in quo est comprehensus sum a Christo Iesu. Chrysostomus De laudibus Pauli: "Paulus tamquam cum ipsis iam incorporeis uirtutibus degeret, ita iugi menti intentione iam caelum possidens prorsus cuncta terrena despexit".
2. Secundo, est multum fetosa. Significat in uiro iusto fecunditatem bonorum operum, I Cor. 15: Gratia Dei in me uacua non fuit, sed abundantius omnibus laboraui. Bernardus De amore Dei: "Sanctis uiris uniuersa caro est instrumentum boni operis".
3. Tertio, auribus spirare dicitur et non naribus. Significat in uiro iusto attentionem et intentionem ad caelestia, II Cor. 12: Raptus est in paradisum, et audiuit arcana uerba quae non licet homini loqui. Dicitur quoque in legenda beati Martini de beato Seuerino Coloniensis archiepiscopo quod in obitu beati Martini audiuit uoces harmonice cantantium in sublimi.
4. Quarto, raro est sine febre. Significat quod uir iustus raro est sine aliquo defectu, Iac. 3: In multis enim offendimus omnes. Is. 59: Facti sumus uelut immundus omnes nos, quasi pannus menstruatae uniuersae iustitiae nostrae. Ambrosius, tractans uerba Is. 59: Bonitas nostra comparata ad bonitatem Dei, iniustitia et immunditia inuenitur.
5. Quinto, non minus uidet de nocte quam de die. Significat in uiro iusto prudentiam et circumspectionem tam in aduersis quam in prosperis aequanimiter, Eph. 5: Videte quomodo caute ambuletis, non quasi insipientes, sed ut sapientes. Hieronymus in epistola Ad Metriadem uirginem: "Nobis electa seruanda sunt, et quasi inter scorpiones et colubros incedendum, ut accinctis lumbis calciatisque pedibus et apprehensis baculis iter per deserta huius saeculi et per uenena faciamus, possimusque uenire ad dulces Iordanis aquas et terram promissionis intrare et ad domum Dei ascendere".
6. Sexto, in multis regionibus habet lac sine impraegnatione. Significat illos qui habent doctrinam sine uita, quo contra Act. 1: Coepit Iesus facere et docere. Gregorius: "Cuius uita despicitur, restat ut eius praedicatio contemnatur".
7. Septimo, uersis uultibus ad inuicem in graminibus depascuntur. Significat studentes in sacra Pagina uel reficientes se uerbo Dei in praedicatione mutua congratulatione sibi inuicem in Christo plaudentes, Ps. 127: Filii tui sicut nouellae oliuarum, incircuitu mensae tuae. Augustinus Super Ps.: Mensa Dei est sancta Scriptura de qua reficiuntur electi Dei.
<Cap. 16: De cane>
Canis has habere condiciones seu proprietates cognoscitur secundum philosophos et doctores, maxime Aristotelem, Plinium et Isidorum.
1. Primo enim plus sensus ceteris animantibus habet et, ut dicit Isidorus, nihil sagacius est cane. Significat praedicatorem Euangelii qui multo sensu et multa astutia debet pollere, I Cor. 2: Nos autem sensum Christi habemus; et sapientiam loquimur inter perfectos. Gregorius in Moralibus: Praedicator debet scire quid, cui, quomodo, quando et ubi loquitur. Quorum, si unum defuerit, oportunus sermo non erit.
2. Secundo, suum nomen recognoscit. Significat praedicatorem suam condicionem humiliter recognoscentem, Apoc. 2: Memor esto itaque unde excideris; et age poenitentiam et prima opera fac. Seneca De quattuor uirtutibus: "Mors autem ante oculos debet esse tam iuueni quam seni".
3. Tertio, magnae memoriae inuenitur; post multos enim annos reinueniens dominum suum cognoscit ipsum, et amisso domino per longa ualde terrarum spatia nouit reuerti ad domum domini sui solus. Significat praedicatorem a cuius memoria numquam debet cessare laus et meditatio Dei, Tob. 4: In mente habeto Deum; et omnia consilia tua in ipso permaneant. Ps. 18: Meditatio cordis mei in conspectu tuo semper. Bernardus De diligendo Deum: Recordatio passionis Christi cogit ad Dei amorem. Legitur de beata Caecilia quod Euangelium Christi semper gerebat in pectore.
4. Quarto, dominum suum diligit in tantum quod pro eo se morti exponit. Nam, ut dicit Plinius, canes pro dominis suis contra latrones pugnasse comperimus confectosque plagis audiuimus eos a dominis suis uolucres abegisse et feras, laniatuque et latratu homicidam domini sui scelus confiteri coegisse legimus. Inuenimus etiam ducentos canes Caramentum regem ab exilio reduxisse et mira contra resistentes eos audacia praeliasse. Canis etiam Iasonis Siciliae noluit capere cibum suo domino interfecto et sic dolore et inedia pariter est consumptus. Legimus etiam Celonum senatorem urbis Placentiae ab armatis oppressum canem defendisse nec prius uulneratum quam cane interempto. Sic canis Titii Sabini ipsum nec in morte nec in carcere dereliquit, sed maestos edens ululatus cum mortuo remansit; cui cum quidam cibum abiecisset, ad os defuncti cibum tulit et cadauere in Tiberim tracto, ut corpus sustentaret, saliens intra fluuium innatauit accurrente multitudine ad spectaculum fidei animalis. Significat in praedicatore ueritatis fidem, zelum et constantiam pro honore Christi et Euangelii usque ad martyrium, Eccli. 4: Pro iustitia agonizare pro anima tua, et usque ad mortem certa pro iustitia, et Deus expugnabit pro te inimicos tuos. Gregorius Super Ez.: "Nihil magis placet Deo quam zelus animarum".
5. Quinto, eius mitigatur saeuitia homine humili consedente. Significat diuinam iram cessare ad mentis humiliationem, Iac. 4: Deus superbis resistit, humilibus autem dat gratiam. Bernardus Super Cant.: "Omnino propter mansuetudinem quae in te praedicatur, curremus post te, O bone Iesu, audientes quod non spernas pauperem, non exhorreas peccatorem, non horruisti latronem confitentem" etc.
6. Sexto, in uenatu summa ei sagacitas est, nam uento et odore etiam per aquas fugientes feras persequitur et earum deprehendens uestigia latratu et rostro ferarum latibula abdita prodit. Significat in praedicatore ueritatis sollertiam et industriam contra aduersarios fidei et eorum confutandas uersutias et adinuentiones pestiferas, II Tim. 4: Argue, obsecra, increpa in omni patientia et doctrina; et infra: Tu uero uigila, in omnibus labora, opus fac euangelistae. Beda, tractans ipsum uerbum: Opus euangelistae est pro ueritate laborare et secundum Euangelium uiuere.
7. Septimo, uoluntarie cum domino suo ad praedam currit. Significat in praedicatore promptitudinem ad saluationem animarum et lucrum earum, exemplo apostoli II Cor. 12: Libentissime impendam, et superimpendar ego ipse pro animabus uestris. Bemardus Super Cant.: "Sit fortis et constans amor tuus, non cedens terroribus nec succumbens laboribus".
8. Octauo, domini sui domicilia et res tuetur. Significat in praedicatore et in praelato diligentiam circa curam ecclesiarum et eius sacramentorum et sacramentalium, II Cor. 11: Instantia mea quotidiana sollicitudo omnium ecclesiarum. Chrysostomus in libro De laudibus Pauli: "Nullus, ut Paulus, creditum sibi populum gubernauit, immo uniuersum orbem".
9. Nono, ex tigride et cane tam fortis generatur canis ut leonem uincat et elephantem, sicut expertus est Alexander Magnus in cane qui sibi a rege Albaniae est transmissus, qui primo in eius praesentia leonem confregit, deinde adducto elephante uisa belua horrentibus per totum corpus uillis ingenti latratu primum insonuit, deinde artificiali dimicatione elephantem tandiu afflixit quod in terram cadere coactus fuit. Significat in praelato uel in praedicatore audaciam et robur mentis contra tyrannos pro defensione ecclesiasticae libertatis uictoriosa, exemplo Petri et Pauli contra Simonem magum, et Priscae et Aquilae, Rom. ultimo, qui pro anima Pauli suas ceruices supposuerunt. Ioan. 10: Bonus pastor animam suam dat pro ouibus suis. Mercenarius autem, et qui non est pastor, uidet lupum uenientem, et dimittit oues, et fugit. Chrysostomus De laudibus Pauli: "Paulus uelut incorporeus labores periculaque contempsit, et uelut iam caelum possidens, mundana cuncta despexit".
10. Decimo, citius generat canis, si sit leporarius, quam alii. Significat praedicatorem auidum aeternorum citius et amplius Deo filios in Ecclesia facientem, Gal. 4: Filioli mei, quos iterum parturio, donec formetur Christus in uobis. Chrysostomus De laudibus Pauli: "Quasi totum mundum Paulus genuisset, sic festinabat omnes in regnum Dei adducere, docendo, pollicendo, iudicando, mendicando, tum orando pro ipsis, tum etiam supplicando".
11. Vndecimo, optimus est fetus quem primo defert mater in cubile, et qui nouissimus uidere incipit. Significat Paulum, quem inter primos in Ecclesia primitiua in ouile dominicum traxit, qui etiam nouissime Deum uidit, I Cor. 15: Ego sum minimus apostolorum etc. Gratia autem Dei sum etc. I Tim. 1: Misericordiam consecutus sum, ut in me primum ostenderet Deus suam patientiam ad informationem eorum etc. I Cor. 15: Nouissime autem omnium tamquam abortiuo uisus est et mihi. Chrysostomus De laudibus Pauli: "Stupeo uirtutem Dei, admiror animum Pauli, quoniam se talem studuit exhibere, quoniam se tantae gratiae capacem parauit".
12. Duodecimo, canis leporarius plus potest generare quando est in labore quam quando est in quiete. Significat praelatum uel praedicatorem bene auidum caelestium qui quanto uigorosius suum exercet oflicium tanto maiorem influentiam a Deo recipit ad multiplicationem fidelium gratia sibi assistente, tunc magis quam quando uacat, I Reg. 3: Creuit itaque Samuel et Dominus erat cum eo, et non cecidit ex omnibus uerbis eius in terram. Glossa ordinaria ibidem: "Cadunt in terram uerba uacua pro nihilo habenda et omnium prospectu calcanda".
13. Decimo tertio, quando canis infirmatur, comedit radicem cuiusdam herbae ut uomat et sic sibi medetur. Vomitiones enim, id est medicinas et purgationes primo ostendit canis qui repletus cibo noxio gramen comedit et sic uomitus liberatum fuit. Significat in peccatore recursum ad poenitentiam et confessionem, quibus medicaminibus consequuntur peccati remissionem et animae sanitatis adeptionem, Ps. 31: Dixi: Confitebor iniustitias meas etc. Augustinus: "Poenitentia est quaedam res optima et perfecta, omnes defectus reuocans ad perfectum". Glossa Super Matth. 3: Poenitentiam agite etc: "Prima uirtus est per poenitentiam interimere ueterem hominem".
<Cap. 17: De ceruo>
Ceruus has habet condiciones siue proprietates secundum sanctos nostros et philosophos.
1. Nam secundum Aristotelem, Isidorum, Plinium et Gregorium primo est fecundus et in sua fecunditate honestus ualde et uerecundus. Significat uirum iustum bonis operibus abundantem et morum pudore et claritate pollentem, I Tim. ultimo: Sectare iustitiam, pietatem, fidem, caritatem, patientiam, mansuetudinem. Gregorius in homelia Pentecostis: "Numquam est amor Dei otiosus; operatur enim magna si est. Si uero operari renuit, iam amor non est".
2. Secundo, pascitur aromaticis libentius et auidius. Significat uirum iustum quaerentem pascua in sempiternae uirentis paradisi fragranti amoenitate, Cant. ultimo: Assimilare capreae, hinnuloque ceruorum super montes aromatum. Bernardus Super Cant.: "Qui non sentit odorem tuum, O bone Iesu, aut mortuus aut foetidus".
3. Tertio, celeri cursu super montes fertur. Significat uirum iustum agili mente sursum agi in caelestia contemplanda et recogitanda, Hab. 3: Ponet pedes meos quasi ceruorum, et super excelsa mea deducet me uictor in psalmis canentem. Beda Super Matth.: Docebat et orabat Christus libenter in monte, ut doceret exemplo fideles ad caelestia eleuari.
4. Quarto, miro desiderio fertur ad potum fontis uiui. Significat uirum iustum praecordialiter suspirare ad fruitionem Dei, Ps. 41: Sitiuit anima mea ad Deum fontem uiuum etc. Ibidem praecedit: Sicut desiderat ceruus ad fontes aquarum, ita anima mea etc. Gregorius in homeliis: Patriam caelestem parum desiderat qui eam quotidie cum lacrimis non requirit.
5. Quinto, erectis auribus et acutis miratur sibilum fistularum et audit. Significat uirum iustum supermentaliter intendentem caelicis concentibus et mirabiliter inhiantem angelicis in caelo laudibus, Iob 38: Vbi eras cum me, laudarent astra matutina, et iubilarent omnes filii Dei. Scribitur et cantatur de beato Francisco: "Laudans laudare monuit, laus illi semper affuit, laus inquam salutaris".
6. Sexto, serpentis est inimicus. Nam si inuenerit eum occidit et post uictoriam petit montem ubi refocilletur. Significat uirum iustum diabolo, mundo et carni hostem et aduersarium, quorum unoquoque superato assurgit in Deum gratias agens et in eo quiescens, Ios. 1: Omnis locus quem calcauerit pes uester uestererit. Glossa ibidem: Si diabolum uincere potuero, et ita facere ut eum conteram sub pedibus meis, consequenter locum eius in caelo tenebo.
7. Septimo, in transeundo mare uel pelagus miro modo alter alteri famulatur. Significant uiros iustos qui maxime in tribulationibus et infirmitatibus sibi inuicem ex caritatis amore subseruiunt, II Tim. 1: Det misericordiam Dominus Onesipohori domui, quia saepe me refrigerauit, et catenam meam non erubuit. Augustinus: "Adsint boni homines omnia tristia leuigantur et mitigantur".
8. Octauo, sagittas infixas sibi pastu herbae diptanni excutit. Significat uirum iustum omnes tentationes et tribulationes superantem in uirtute passi Christi, Hebr. 12: Recogitate eum, qui talem sustinuit a peccatoribus contradictionem, ut non fatigemini animis uestris deficientes. Augustinus in sermone De uno martyre: "Quemcumque momorderit astutia Satanae, intueatur Christum in ligno pendentem".
9. Nono, cum se sentit prae senectute deficere spiritu narium serpentes extrahit de cauernis et superata eorum pernicie eorum pabulo reparatur, sicque renouatur. Significat poenitentiam quae extrahit peccatum mortale de corde et renouat animam in omni uirtute, Act. 2: Poenitentiam agite, et baptizetur unusquisque uestrum in nomine Domini nostri Iesu Christi, et in remissionem peccatorum uestrorum, accipietis donum Spiritus Sancti. Augustinus De poenitentia: "Poenitentia est quaedam res optima et perfecta quae omnes defectus reuocat ad perfectum".
10. Decimo, lacrimae eius collectae et os cordis in potum datae cardiacis ualde ualent. Significat hoc Christi lacrimas in cruce pendentis ualere colligentibus ipsas in corde affectuose omnibus defectibus quos potest pati homo spiritualiter uirtute ipsius lacrimantis, Hebr. 5: Qui in diebus carnis suae preces supplicationesque ad eum qui posset ipsum saluum facere a morte cum clamore ualido, et lacrimis offerens exauditus est pro sua reuerentia. Origenes in homeliis: "Tanta est memoria passionis Christi, ut ea mediante possint aduersa omnia superare".
11. Vndecimo, de nocte pabula quaerit. Significat iustum in tempore tribulationis maximae Deum exquirentem et solatia eius, Ps. 76: In die tribulationis meae Deum exquisiui manibus meis, et non sum deceptus. Chrysostomus De laudibus Pauli: "Paulus coartatus carcere, habitabat caelum".
12. Duodecimo, odore cornu eius exusti fugiunt serpentes. Significat quod ad fragrantiam uirtutis et bonae uitae uiri sancti fugiunt mali uiri et daemones, II Tim. ultimo: Demas derelinquit me, diligens hoc saeculum, et abiit Thessalonicam. Crescens in Galatiam, Titus in Dalmatiam. Lucas est mecum solus. Chrysostomus De laudibus Pauli: "Vestimenta Pauli daemonibus terrori erant".
13. Decimo tertio, cornua eius portata siue secum habita impediunt grauidationem ut fertur. Siue autem hoc sit uerum siue falsum ad litteram, hoc est certissimum mystice quod potentiae animae uiri iusti de Dei bonitate confidentes et ei innitentes, impediunt omnem malitiam et nequitiam diaboli et eius conatum, II Cor. 13: An experimentum quaeritis eius, qui in me loquitur Christus? Scribitur in libro Illustrium uirorum de beato Ignatio quod habuit dicere: "Omnia tormenta diaboli in me ueniant tantum ut Christo fruar".
14. Decimo quarto, coagulum eius anguium sanat morsus. Significat in uiro iusto transformationem praecordialem passionis Christi omnes displicentias et punctiones humanitus inflictas superantem, Gal. ultimo: Mihi absit gloriari nisi in cruce Domini nostri Iesu Christi, per quem mihi mundus crucifixus est, et ego mundo. Dictum fuit magno Constantino ab angelo, ut habetur in Historia Tripartita: "In hoc signo, scilicet crucis, uinces".
15. Decimo quinto, plus centum annis uiuit, sicut <dis>coopertum est post mortem Alexandri magni qui ceruos quondam tantae aetatis inuenit et eos torquibus adoperuit et signauit. Significat in iusto uiro perseuerantiam et iustitiam qua mediante dignus est laude et gloria et honore, Iac. 1: Beatus uir qui suffert tentationem, quoniam cum probatus fuerit, accipiet coronam uitae etc. Beatus Maximus episcopus in sermone De uno martyre: "Corona uero uictoribus datur".
<Cap. 18: De castore>
1. Castor, ut dicit Isidorus libro XII, est bestia mirabilis quae cum quadrupedibus uiuit et graditur in terris, sub aquis autem natat et commoratur cum natatilibus sicut piscis. Et est castor a castrando sic uocatus, ut dicit idem. Nam testiculi eius utiles sunt medicinae propter quos cum praesenserit uenatorem, ipse se castrat morsibus propriis sua uirilia amputando. Haec animalia, ut dicit Plinius libro XI cap. 13, in extremis aquarum et fluminum ripis domos et cauernas sibi aedificant miro aedificio praeparatas. Pariter autem in grege uiuunt, suam speciem diligunt. Pariter etiam congregati sibi dentibus de silua ligna praescindunt eaque ad sua latibula miro modo alter alteri obsequendo retro et a latere deferunt et deducunt, unoque eorum aliquando suppinato inter coxas eius et super uentrem ligna componunt et sic eum onustum ad cauernas destinatas trahentes a lignis eum ibidem exonerant et ita sua latibula fabricant secundum superius et inferius, ut aqua inundante de flumine stent superius, remanente in suo alueo stent inferius. Semper uero ea caudas oportet tenere in aqua, quia naturae sunt caudae eorum pisceae; aliter enim cito corrumperentur.
2. Significat haec animalia praedicatores euangelicos et religiosos perfectos qui ob proximorum saluandorum amorem diebus uersantur cum populis, noctibus uero conuersantur in sacrae Scripturae aquis siue deuotionis caelicae lacrimis et pietatis supernae suspiriis et gemitibus anxiis. Qui etiam sunt tanti amatores euangelicae castitatis quod se ipsos castrant propter regnum caelorum, et uitandum daemonum laqueum uniuersalem et incitamentum malum, instar quoque horum animalium, in caritate et unitate fraterna uiuunt et domesticos fidei prosequuntur omni affectione qua possunt, uno etiam desiderio, unaque intentione agunt omnia et sibi mutuo subministrando prouident contra omnia futura sibi pericula. Caudam nihilominus, id est perseuerans propositum sanctum et firmum continue tenent in aquis, id est Scripturarum sanctarum mysteriis et exemplis atque deuotionibus gemituosis, ne quoquo modo sensus eorum contingat corrumpi a simplicitate, quae est in Christo Iesu iuxta illud apostoli II Cor. 11.
3. De his singulis successiue habetur. Quantum enim ad primum habemus exemplum in Christo, Luc. 21: Erat autem Iesus diebus docens in templo, nocte uero exiens morabatur in monte qui uocatur Oliueti. -- Quantum uero ad secundum habetur, Matth. 19: Sunt eunuchi qui se ipsos castrauerunt propter regnum caelorum. Qui potest capere capiat. -- Quantum ad tertium habetur Eph. 4: Ambuletis uocatione qua uocati estis, cum omni humilitate et patientia, supportantes inuicem in caritate. -- Quantum ad quartum habetur Matth. 10: Qui autem perseuerauerit us que in finem, hic saluus erit. Et circa illud ultimum dicit Augustinus in epistola Ad Marcellinum quod magis debet homo cauere ne perdat patientiam quam rem aliquam.
<Cap. 19 : De dromedario>
Dromedarius habet has proprietates seu condiciones secundum philosophos et sanctos.
1. Nam secundum Aristotelem, Isidorum, Papiam, Gregorium et Plinium primo est genus camelorum minoris staturae quam camelus, sed longe uelocioris cusus propoter passus amplitudinem. Centum enim millaria et amplius pergeret uno die. Significat praedicatorem humilem et caritatis passibus dilatatum et dilatantem simpliciter plus proficientem in Ecclesia et dirigentem ualidius ad aeterna, I Cor. 15 : Ego sum minimus aopostolorum, qui non sum dignus uocari apostolus. Gratia autem Dei sum id quo sum, et gratia eius in me uacua non fuit, sed abundantius omnibus laboraui. Crysostomus in libro De laudibus Pauli : " Paulus tamquam uolucer pennatus totum docendo peruolauit orbem et uelut incorporeus labores periculaque contempsit, et quasi iam caelum possidens, omnibus apparebat ".
2. Secundo, castratur in iuuentute ut sit ad cursum aptior, et ne motus cupiditate feminarum a suo cursu retardetur. Significat religiosum siue praedicatorem bonae indolis a pueritia iugum Euangelii et uitae caelibatum adamantem, ut concupiscentiis expeditus semper suo itinere ad Deum pergat, Tren. 3: Bonum est uiro cum portauit iugum ab adolescentia sua. Sedebit solitarius et tacebit, quia leuauit se supra se. Legitur de beato Nicholao in uita sua: Puerilibus igitur annis ut patriarcha Iacob simpliciter domi transactis coepit bonae indolis adolescens esse et non sicut illa aetas assolet lasciuiam complexus est mundi, sed nunc parentum comitatus uestigia, nunc solus ecclesiarum tenebat limina ad Deum desiderii sui pandens uelamen.
3. Tertio, ruminat sicut bos et camelus. Significat discretionem doctrinae in praedicatore, Eccli. 21: In ore fatuorum cor illorum; uerba autem iustorum statera ponderabuntur. Beda Super Eccli.: "Verbum prius debet transire per limam et post uenire ad linguam".
4. Quarto, est calidissimum animal ex complexione naturali; unde caloris fortitudo consumit in eis unctuositatem et pinguedinem et non permittit eos mole carnea onerari. Significat in praedicatore uel religioso fecunditatem amoris Christi, consumentem in eis omnem uoluptatem et lasciuiam, et non sinentem eos aliqua terrenitate implicari siue inuolui, I Cor. 9: Castigo corpus meum et in seruitutem redigo, ne forte cum aliis praedicauero, ipse reprobus efficiar. Dionysius De diuinis nominibus cap. 4: "Estaticus est diuinus amor, non sinens sui iuris esse amatores sed amatorum". Vnde Paulus apostolus sub detentione diuini amoris factus: Vivo, inquit, ego; iam non ego; uiuit uero in me Christus. Bernardus Super Cant.: "Valde mihi omnino amandus est per quem sum, uiuo et sapio".
 5. Quinto, leue est animal propter uictus paucitatem; non enim est animal magni cibi, immo paruo cibo in uespere tantum contentum. Significat in praedicatore et religioso parsimoniam uitae et temperantiam uictus, I Tim. ultimo: Habentes autem alimenta, et quibus tegamur, his contenti sumus. I Tim. 5: Modico utere uino propter stomachum tuum et frequentes tuas infirmitates. Petrus Ad Clementem in Itinerario: "Nondum agnoueras uitam meam. Panis mihi solus cum oliuis, et raro cum oleribus mihi in usu est. Indumentum autem hoc quod uides tunica cum pallio. Et hoc habens nihil aliud requiro; hoc mihi sufficit, quia mens mea non ad haec praesentia, sed ad ea quae sunt aeterna aspirat".
<Cap. 20: De dracone>
Draco has proprietates siue condiciones inuenitur habere a philosophis et sanctis.
1. Primo enim, ut dicit Isidorus libro XII, maximus est cunctorum serpentum, saepe a speluncis abstractus in aerem fertur excitaturque propter eum aer supra et mare contra eius uenenum intumescit. Significat diabolum, caput iniquorum omnium, et eius tentationem atque superbiam, Iob 41: Ipse est res super omnes filios superbiae. De naribus eius procedit fumus. Feruescere facit quasi ollam profundum maris, et ponet quasi cum unguenta bulliunt. Augustinus in sermone De uno martyre: "Diabolus leo et draco est. Leo propter impetum; draco propter insidias. Leo aperte irascitur; draco occulte insidiatur".
2. Secundo, ut dicit Isidorus libro XII, est cristatus paruo cornu et artis fistulis spiritum trahit, linguam erigit, dentes habet actuos et serratos. Significat diabolum paruae potentiae et magnae iactantiae maximaeque malitiae, Iob 41: Ecce spes eius frustrabitur eum; et uidentibus cunctis praecipitabitur Quasi stipulam aestimabit malleum, et deridebit uibrantem hastam. Cor eius indurabitur quasi lapis, stringetur quasi malleatoris incus. Gregorius in Moralibus: "Debilis est hostis qui non potest uincere nisi uolentem". Dicebat beatus Martinus in hora mortis, ut habetur in uita sua: "Quid hic astas cruentia bestia? Nihil in me funestum reperies".
3. Tertio, secundum Isidorum libro XII, uim habet, non in dentibus, sed in cauda. Significat diabolum insidiantem semper calcaneo mortis et semper cum proditione agentem, Iob 40: Constringit caudam suam quasi cedrum, nerui testiculorum eius perplexi sunt. Sub umbra dormit, et in secreto calami. Ps. 10: Insidiatur ut rapiat pauperem; rapere pauperem dum attrahit eum. Hieronymus Super Matth.: "Neque enim tuta esset uita humana inter tot hostis insidias nisi sanctorum angelorum ualleretur praesidio seu suffragio".
4. Quarto, ut dicit Isidorus libro XII, ad mortem alicui inferendam non sunt ei necessaria uenena, sed quemcumque cauda ligauerit, occidit. A quo nec elephas tutus est sui corporis magnitudine; nam per semitas delitescens per quas elephantes gradiuntur, crura cauda sua alligat et innodat, et suffocatos perimit atque necat; sed non impune, quia casu elephantis interimitur. Significat in diabolo callidissimam animarum irretitionem et inuolutionem ad suam ipsius damnationem, Apoc. 12: Draco stetit ante mulierem, quae paritura erat, ut cum peperisset, filium eius deuoraret. Gregorius in Moralibus: Diabolus tantae est praesumptionis, ut etiam maxima membra Ecclesiae se putet posse decipere, et secum in inferna absorbere et deuorare.
5. Quinto, ut dicit Plinius libro IX cap. 14: Draco decem cubitorum magnitudine nascitur apud Aethiopes. Solent autem decem uel undecim caudis mutuo se complecti et erectis capitibus uelificare per mare et per flumina ad pabula meliora. Significant haec daemonum maiorum et tyrannorum et haereticorum connexionem ad inuicem et sollicitudinem et studiositatem ad necationem et deuorationem animarum simplicium, Ps. 11: In circuitu impii ambulant. Extra, De haereticis, dicit Papa: "Facies quidem habentes diuersas, sed caudas ad inuicem colligatas, quia de uanitate conueniunt in idipsum".
6. Sexto, prout dicit Hieronymus Super Ier. 14: "Attraxerunt uentum quasi dracones". Est animal ualde sitibundum in tantum quod uix potest in aqua satiari. Aperit etiam os contra uentum, ut sic suum aestum contemperet, secundum Hieronymum in praefato loco. Maxime autem, secundum Isidorum, libro XII cap. 14, appetit sanguinem elephantis cuius magna frigiditate ardorem suum refrigeret. Significat quod diabolus non potest satiari in malis nostris et quod maxime desiderat sanguinem animarum perfectiorum et uirtute maiorum, Iob 40: Absorbebit fluuium, id est communium iustorum multitudinem, secundum Bernardum, et non mirabitur; habet enim fiduciam quod influat Iordanis in os eius, id est perfectorum et maiorum electorum copiosus numerus.
<Cap. 21: De equo>
Equus has habet condiciones secundum philosophos et auctores antiquos.
1. Nam primo, ut dicit Isidorus libro XII, pedem habet cauum et "pressa ungula terram cauet" quod reliqua animalia minime habent. Significat uirum iustum habentem humilem affectum et terrenitatis contemptum, Matth. 11: Discite a me, quia mitis sum et humilis corde. Tollite iugum meum super uos. Bernardus Super Cant.: Iugum Christi est humilitas et paupertas.
2. Secundo, pedibus sonat, ut dicit Isidorus libro XII. Significat uirum bonum affectuose praedicationi Euangelii siue aedificationi proximi intendentem, exemplo apostoli II Cor. 13: An experimentum quaeritis eius, qui in me loquitur Christus? Rom. 15: A Ierusalem per circuitum usque ad Illyricum mare repleui Euangelium Christi. Chrysostomus De laudibus Pauli: "Quis non miretur quod ex Pauli lingua sermo prosiliens, mortem fugat, peccata dissoluit, tenebras caecitatis illuminat, mutationeque mirifica terram conuertit in caelum?"
3. Tertio, secundum Isidorum libro XII, in campis exsultat. Significat uirum sanctum in latitudine caritatis gaudentem, II Cor. 6: Os nostrum patet ad uos, O Corinthi, cor nostrum dilatatum est. Ps. 31: Laetamini in Domino et exsultate iusti, et gloriamini omnes recti corde. Ambrosius in glossa I Reg. 2: "Si laetaris in Iesu, cor tuum dilatatur".
 4. Quarto sono tubae excitatur ad praelium, ut dicit Isidorus libro XII. Significat uirum iustum uerbo euangelizantis Christi animari ad uitiorum triumphum, Iob 39: Equus ubi audierit buccinam, dicit 'Vah'. In occursum pergit armatis. Adamantius: "Animatur anima uerbis Scripturae contra omnia daemonum tentamenta".
5. Quinto, uoce accensus prouocatur ad cursum, ut dicit Isidorus libro XII. Significat uirum bonum semper magis accendi ad bonum et profectum in melius confortatione contubernalium sociorum, II Cor. 5: Audemus autem et bonam uoluntatem habemus magis peregrinari a corpore et praesentes esse ad Deum. Et ideo contendimus, siue absentes siue praesentes, placere illi. Hebr. 3: Adhortamini uosmetipsos per singulos dies, ut non obduretur quis exuobis fallacia peccati. I Macch. 6: Ostendebant elephantis sanguinem uuae et mori, ut acuerent eos in praelium.
6. Sexto, ut dicit Isidorus libro XII, gaudet cum in bello uicerit hostes, quos ita cognoscit et sentit, ut eos morsibus impetat. Significat in uiro bono gaudium de uictoria tentationum siue hostilium impugnationum, Iac. 1: Omne gaudium existimate, fratres mei, cum in uarias tentationes incideritis etc. Beatus enim qui suffert tentationem quoniam, cum probatus fuerit, accipiet coronam uitae. Glossa ordinaria ibi: "Mali nihil habent in caelo et uos nihil in mundo. Ideo spe illius boni ad quod tenditis, quidquid uobis euenerit superate".
7. Septimo, ut dicit Isidorus libro XII, proprium dominum recognoscit oblitus mansuetudinis si mutetur. Significat bonum uirum cognoscere solum Christum et de alio domino non curare, Phil. 3: Existimo omnia detrimentum esse propter eminentem scientiam Iesu Christi domini mei etc. Beata Eugenia uirgo: "Habeant opes tuas tibi similes, nos delectat mendicare cum Christo". Ita dixit Melaniae suadenti et promittenti multa, ut eam ad libidinem suam inflecteret quam uirum esse credebat.
8. Octauo, secundum Isidorum libro XII et Aristotelem libro VIII De animalibus, tantae fidelitatis est ut quandoque lacrimetur in morte domini sui, et nullum permittat ascendere nisi dominum proprium. Significat uirum iustum tantae fidei et amoris ad Christum ut eius passionem et mortem affectuose deploret, quasi coram positam semper, nec uelit aliud portare in mente, Tren. 3: Recordare paupertatis et transgressionis meae, absynthii et fellis. Memoria memor ero et tabescet in me anima mea. Bernardus in libro De diligendo Deum: Christus libenter inhabitat animam meditantem passionem illius.
9. Nono, secundum Plinium libro VII cap. 44: coitum maternum refugit, maxime apud siticos; nam in equis quaedam agnationis cognitio est. Vnde narrat Aristoteles VIII libro: "Rex, inquit, septentrionis habuit equam pulchram et peperit equum pulchrum et uoluit ex illo equo et matre extrahere pullum aliquem, et ingemiabatur ut equus saltaret super matrem cooperiendo uultum eius. Et cum discooperietur facies matris post coitum, nouit eam; fugitque equus et eiecit se ab alto prae dolore et mortuus est". Significat uirum bonum summe amare castitatis pudorem, Luc. 12: Sint lumbi uestri praecincti. Gregorius in homelia De confessore simplici: "Lumbos enim praecingimus cum carnis luxuriam per continentiam coartamus".
10. Decimo, secundum Plinium libro VII et cap. supradicto: In grege libentius cum sorore graditur quam cum matre. Significat uirum sanctum magis uelle habitare cum sorore, sapientia caeli, quam cum matre, concupiscentia carnis, Prou. 7: Dic sapientiae 'Soror mea es', et prudentiam uoca amicam tuam. Ez. 16: Pater tuus Amorrhaeus, amor scilicet mundi, et mater tua Cethaea, concupiscentia scilicet carnis.
 11. Vndecimo, ut dicit Plinius libro VII cap. 44, ad uocem symphoniae et tubae clangorem delectatur. Significat uirum iustum qui ad uocem caelestis laudis et uerba Scripturae magnam concipit et sentit consolationem, Eph. 5: Implemini Spiritu Sancto, loquentes uobismetipsis in psalmis et hymnis et canticis spiritualibus, cantantes et psallentes in cordibus uestris Domino. Augustinus in libro Confessionum: "Voces igitur illae influebant auribus meis et eliquabatur ueritas in cor meum et fluebant lacrimae et bene mihi erat cum eis". Glossa super titulum psalmorum: "Hymnus est laus Dei cum cantico".
12. Duodecimo, secundum Plinium libro praefato: Ille utilior iudicatur qui in bibendo profundius infigit nares suas, et talis in currendo urinae portatione non grauatur. Significat inter bonos hominem illum laudabiliorem qui auidius mysteria diuina capit et profundius sapientiales haustus percipit, Iob. 28: Trahitur autem sapientia de occultis, id est cognitio et sapor caelestis de arcanis Scripturarum mysteriis.
13. Decimo tertio, ut dicit Aristoteles libro VIII: quanto est senior, tanto dentes habet albiores. Significat uirum bonum qui quanto plus uiuit, tanto magis exemplis et documentis clarescit; quo contra Is. 65: Puer centum annorum maledictus erit, et peccator centum annorum erit maledictus. Prou. 22: Adolescens iuxta uiam suam, etiam cum senuerit, non recedet ab ea. Hieronymus Ad Nepotianum: "Graeca narrat historia: Alexandrum magnum regem dominatoremque orbis non potuisse carere in incedendo uitiis quibus a Leonide pedagogo suo adhuc puer infectus fuerat. Procliuis enim est ad mala malorum emulatio".
14. Decimo quarto, ut dicit Aristoteles libro V: masculus uiuit 25 annis et generat a tertio anno. Significat praedicatorem diu et a iuuentute sua siue adolescentia proficientem in officio praedicationis et facientem filios Deo, I Tim. 4: Praecipe hoc et doce. Nemo adolescentiam tuam contemnat; sed exemplum esto fidelium in uerbo, in conuersatione, in grauitate, in castitate. Tren. 3: Bonum est uiro qui portauerit iugum ab adolescentia sua. Dicitur de beato Hieronymo in uita eius quod uestem Christi puer Romae suscepit.
15. Decimo quinto, ut dicit Aristoteles in libro V, equus cognoscit hinnitum illius qui contra se uult praeliari. Significat uirum sanctum cognoscentem conatum diaboli uel carnis uel mundi contra se insurgentium, II Cor. 2: Non enim ignoramus cogitationes Satanae. Bernardus Super Cant.: "Vir iustus semper contra tentamenta inuenitur accinctus".
16. Decimo sexto, ut dicit Aristoteles libro V, diligunt coitum super omnia animalia. Significat sanctos uiros desiderantes singulariter multiplicationem fidelium et bonorum in Ecclesia, Tob. 13: Beatus ero si fuerint reliquiae seminis mei ad uidendam claritatem Ierusalem. Chrysostomus De laudibus Pauli: "Paulus omnes trahere conabatur ad Christum".
<Cap. 22: De elephante>
Elephantes has condiciones siue proprietates habere cognoscuntur.
1. Primo enim, ut dicit Isidorus libro XII, maximi sunt quantitate et praecedunt magnitudine et altitudine omnia quadrupedia. Significant Papam et cardinales maximos dignitate auctoritatis et pracipuos cura uniuersalis ecclesiarum administrationis; unde non immerito pro ipsis intelligitur illud Ps. 44: Constitues eos principes super omnem terram; et illud aliud: Principes populorum congregati sunt cum Deo Abraham, quoniam dii fortes terme uehementer eleuati sunt. Dionysius in responsione Ad Architectam: "Ornatus superior plus de lumine percipit". Chrysostomus Super Matth.: "Filius eam quae Patris est et ipsius Filii potestatem Petro ubique terrarum concessit et homini mortali omnium quae in caelo sunt, dedit auctoritatem, dando eidem claues ad hoc quod Ecclesiam ubique terrarum amplificet". Idem etiam dicit Super Ioan.: "Iacobum localiter in loco terminat; Petrum autem ubique terrarum magistrum instituit et doctorem".
2. Secundo, ut dicit Isidorus libro XII et Plinius libro VIII cap. 1, inter omnia alia animalia maximae sunt uirtutis et probitatis, ingentia, industria, memoria et intellectu, ita quod uix in hominibus tanta probitas inuenitur. Nain ferunt turres ligneas, prosternunt acies, non timent arma, fronte et rostro altas destruunt palmas, et sic comedunt fructus earum. In omni luna noua conueniunt gregatim et in flumine se abluunt et balneant, et sic redeunt ad locum suum. Iuuenes suos semper ante se ire faciunt et diligenti cura custodiunt ac mirabiliter instruunt. Quando aegrotant quasdam herbas sibi salubres congregant et antequam eis utantur, eas suppino capite ad caelum leuant et quadam religione a numinibus sibi auxiliari postulant. Regem suum cognoscunt et reuerentiae gratia ante eum curuantur. Item uenatoribus impetentibus eos propter eburneos dentes ipsorum, confrigunt dentes illos qui ab illis quaeruntur, ut sic in sua pace dimittantur. Significant Papam et cardinales inter omnes electos Dei maxime uirtuosos et probos. Nam portant turres uniuersarum uirtutum uniuersalis Ecclesiae; prosternunt acies infidelium et Euangelii aduersariorum; non timent arma tyrannorum seu insolentium minas; uita et doctrina, strenuitate et diligentia superant, uincunt et triumphant regna terrarum; semper renouantur ad meliora; filios Deo multiplicant et nutriunt, et trahunt omnes ad Deum. In suis tribulationibus habent refugium et recursum ad Deum aeternum. Regem suum Christum Iesum recognoscunt et honorant solum Deum. Vnde dicebat apostolus unus de talibus in persona Petri et coapostolorum, II Cor. 10: In carne enim ambulantes, non secundum carnem militamus. Arma militiae nostrae non sunt carnalia, sed potentia Deo ad destructionem munitionum, cogitationes destruentes, et omnem altitudinem extollentem se aduersus scientiam Dei, captiuantes omnem intellectum ad obediendum Christo; et parati sumus subiugare omnes, in promptu habentes ulcisci omnem inobedientiam, cum impleta fuerit nostra obedientia. Bernardus De consideratione ad Eugenium: "Pastores sint in iudicio recti, in consilio prouidi, in disponendo industrii, in agendo strenui".
3. Tertio, ut dicit Isidorus libro XII, draconibus semper inimicantur. Draco enim sitit sanguinem elephantis, quia frigidissimus est, ut refrigeret suam caliditatem et ardorem maximum. Similiter ossa eorum combusta fugant serpentes et omnia uenenosa. Significant Papam et cardinales semper aduersantes et inimicantes diabolo et membris eius insidiantibus sanguini animarum fidelium ut suum pessimum impleant studium et intentum, quorum sententiae et litterae potentes et fortes fugant haereses et schismata uenenata et mortifera per totum mundum, sicut reliquiae et uestimenta apostolorum fugabant daemones et daemonica argumenta et tentamenta et omnes infirmitates et mortes et pestes, II Cor. 2: Non enim ignoramus cogitationes Satanae; et infra: Deo autem gratias, qui semper triumphat nos in Christo Iesu et odorem notitiae suae manifestat per nos in omni loco. Christi enim bonus odor sumus Deo in his qui salui fiunt, et in his qui pereunt. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant".
4. Quarto, ut dicit Plinius libro VIII cap. 6 et Solinus, mirandi sunt pudoris; nain nulla nouerunt adulteria, et pro feminis numquam pugnant; quando etiam immunditiam contrahunt, in aquis uiuis se abluunt, nec ante ablutionem ad gregem reuertuntur. Similiter si unus ab altero uincitur, uictus fugit uocem uictoris. Significant in Papa et cardinalibus caelibatum euangelicae castitatis et munditiae uniuersalis ante Deum et angelos et proximos siue subiectos omnes, II Cor. 6: Nemini dantes ullam offensionem, ut non uituperetur ministerium nostrum; sed in omnibus exhibeamus nos sicut Dei ministros, in multa patientia, in castitate, in suauitate, in Spiritu Sancto. Hieronymus Ad Metriadem uirginem: "Felix illa conscientia et beata uirginitas in cuius corde praeter amorem Christi, qui est sapientia, castitas, iustitia, patientia, ceteraeque uirtutes, nullus alius uersatur amor, nec ad recordationem hominis aliquando suspirat, nec uidere desiderat, quem, cum uiderit, nolit dimittere". Augustinus in libro Confessionum: "Caelibatus Ambrosii tantum laboriosus mihi uidebatur".
5. Quinto, naturaliter sunt benigni quia carent felle, secundum Philosophum XIV libro Animalium. Accidentaliter tamen efficiuntur saeui quando nimis prouocantur uel uino inebriantur, ut acuantur ad praelium. Secundum etiam Plinium VIII libro cap. 5 et Aristotelem libro XIV cap. 5, quando inueniunt hominem errantem in solitudine, exeunt de uia ne eum terreant et gradum figunt paulatimque praecedunt ostendendo uiam; et si peruenerit fera alia, eum defendunt. Significant haec in Papa et cardinalibus affectuositatem et pietatem ad directionem et salutem omnium errantium animarum, Iac. ultimo: Si quis ex uobis errauerit a uia ueritatis et conuerterit quis eum, scire debet quoniam qui conuerterit peccatorem ab errore uiae suae, saluat animam eius a morte et operit multitudinem peccatorum. Gregorius Super Ez.: "Nihil tam placet Deo quam zelus animarum".
6. Sexto, ut dicitur in libro Physiologi ordinarico et prosaico capiuntur et obtinentur a duabus uirginibus nudis et crinibus resolutis in solitudine cantantibus alte et delectabiliter; ueniunt enim ad lambendum mammas earum, et sic tenentur. Significat in Papa et cardinalibus denegationem familiaritatis et dilectionis omnibus aliis praeterquam honestis et castis, pauperibus et laudatoribus et ueneratoribus Dei, II Cor. 13: Non enim possumus aliquid aduersus ueritatem, sed pro ueritate. Eccli. 10: In medio fratrum rector illorum in honore, et oculi illius super timentes Deum. Hieronymus Ad Nepotianum: "Tales habeto socios quorum contubernio non infameris".
7. Septimo, ut dicitur in praemisso auctore, quando fessi sunt et dormire uolunt, arbori palmae maximae se appodiant et sic requiescunt. Significant in Papa et cardinalibus in persecutionibus et fatigationibus recursum et haesionem ad crucem Christi cui innitentes triumphaliter in Christo requiescunt, Cant. 7: Dixi: `Ascendam in palmam, et apprehendam fructus eius'. Augustinus in libro Confessionum: "Vae animae audaci quae sperauit, si recessisset a te, se aliquid melius habituram; gyra et regyra, uersa et reuersa, et ecce omnia dura, et tu solus requies". Item Augustinus: "Inquietum est cor nostrum donec requiescat in te".
8. Octauo, plus uiuit omnibus animalibus, ut ponit Aristoteles libro XVIII. Viuit enim trecentis annis, ut dicit Isidorus libro XII, et hoc propter suam complexionem qua assimilatur continenti; raro enim coit. Oportet enim quod impregnetur per biennium propter magnitudinem concepti fetus, qui in minore tempore perfici aut compleri non potest. Et postquam parit, femina quiescit per triennium, ut dicit Aristoteles libro V. Significant haec in Papa et cardinalibus aequanimitatem et longanimitatem perseuerantiae in omni sapientia et bonitate et ueritate et sanctitate, Matth. 10, 22: Qui autem perseuerauerit usque in finem, hic saluus erit. Gregorius in homelia De uno martyre: "Delectat igitur mentem magnitudo praemiorum, sed non deterreat certamen laborum". II Tim 2: Qui certat in agone, non coronabitur nisi legitime certauerit.
9. Nono, ut tradit Solinus, quando casu aliquo dimicant, non mediocrem habent curam sociorum; nam fessos et uulneratos in medio sui recipiunt et ipsos plusquam se protegunt et defendunt. Significant in Papa et cardinalibus misericordiam et compassionem ad infirmos et peccatores et omnes personas miserabiles, II Cor. 11: Quis infirmatur, et ego non infirmor? Quis scandalizatur, et ego non uror? Glossa ibidem: Quis infirmatur in aliqua uirtute et ego non infirmor compatiendo ei? Quis scandalizatur apostatando a fide uel sacris moribus et ego non uror? id est totus igne zeli Dei frigor, quasi diceret 'ita doleo de eo sicuti de me ipso'.
10. Decimo, secundum Aristotelem libro I et Avicennam, nasus elephantis est ita fortis et longus quod utitur eo loco manus, et per ipsum accipit cibum et potum, et reddit ori suo, quod quidem nullum aliud animal facit. Significat in Papa et cardinalibus discretionis summae uigorem qua mediante potentia ecclesiastica proficit, et animarum refectio, et profectus procedit et inualescit, Cant. 7, dicitur Ecclesiae: Nasus tuus sicut turris Libani, quae respicit contra Damascum. Gregorius in Pastorali: Discretio et sapientia sunt ipsa fortitudo et uigor Ecclesiae et animaum.
11. Vndecimo, ut dicit libro VIII, domesticabilior et obedientior siue tractabilior est omnibus animalibus agrestibus, habens sensum meliorem. Significat Papam et cardinales obedientiores ceteris hominibus Deo caeli et tractabiliores esse amicis Christi; unde dicebat Petrus, Act. 5: Obedire oportet Deo magis quam hominibus. Et Paulus, II Cor. 4: Nos enim non nosmetipsos praedicamus, sed Christum Iesum; nos autem seruos uestros per Iesum. Et iterum, I Cor. 9: Omnibus omnia factus sum, ut omnes saluos facerem. Bernardus Super Cant. ad praelatos: "Producite ubera pastores, suspendite uerbera".
12. Duodecimo, lingua eorum est ualde modica respectu sui et apparet intus et raro uidetur extra nisi quando lambit post cibum et potum. Significat in Papa et cardinalibus uirtutem in uita magis quam in uerbo, et auctoritatem magis in re quam in ostentatione, II Cor. 2: Non enim in sermone est regnum Dei, sed in uirtute. Chrysostomus De laudibus Pauli: "Nihil otiose Paulus faciebat, sed omnia cum causa iusta, probabilique ratione; cum multa enim ratione cuncta agebat".
<Cap. 23: De haedo>
Haedus has habet condiciones siue proprietates secundum philosophos naturales.
1. Nam primo, secundum Isidorum libro XII, paruus est et pinguis et iocundi sapons. Significat Christum passum ad nostrae humilitatis et deuotionis uberis et consolationis interioris siue spiritualis refectionis effectiuum augmentum, II Petr. 2: Peccata nostra ipse pertulit in corpore suo super lignum, cuius liuore sanati sumus. Bernardus, ex persona Christi Super Cant.: "Animam meam posui ut te mihi coniungerem".
2. Secundo, ut dicit Isaac in Diaetis exeunti aegritudinem et etiam omnibus communiter, caro eius est melior et digestioni competentior; naturalis enim eius siccitas ex humiditate aetatis temperatur. Significat maxime paruulos et humiles incorporari a Domino siue sibi ipsi incorporare Dominum, Ps. 114: Custodiens paruulos Dominus, humiliatus sum et liberauit me. Bernardus Super `Missus est': Esto humilis, ut inuenias et tu, exemplo Mariae, gratiam Dei. Gregorius in homelia De anno XV imperii Tiberii Caesaris: "Fluit enim aqua de tumoribus collis ad humilitatem conuallis".
3. Tertio, ut dicit Plinius libro VIII, habet uisum ualde acutum, aspectum simplicem et obliquum. Significat bonum iuuenem acutum ingenio, amabilem et cautum in contubernio, Sap. 8: Iuuenis et acutus inueniar in iudicio, et in conspectu potentium admirabilis ero, et facies principum mirabuntur me. Bernardus Super Cant.: "Angelica creatura, inrepercussa mentis acie, intuetur diuinorum iudiciorum abyssum multam" etc.
4. Quarto, cognoscit balatu et quaerit parentem, ut dicit Plinius libro VIII. Significat prudentiam et circumspectionem iustorum semper ad Patrem omnium attendentem et intendentem, Sap. 10, 10: Dedit illi scientiam sanctorum; Glossa: Quae est in sciendo prudenter conuersari. Prou. 9: Scientia sanctorum, prudentia. Eccli. 14: Beatus homo, qui in sapientia morabitur, et qui in iustitia meditabitur, et in sensu cogitabit circumspectionem Dei.
5. Quinto, eius iecur dicitur sanare uespertinam aciem oculorum his quos noctilucas siue noctilupes uocant, ut dicit idem. Significat amorem Dei illuminare ignorantes ueritatem, Ioan. 8: Cognoscetis ueritatem, et ueritas liberabit uos. Anselmus in Proslogion: Vtique tantum cognoscemus quantum amabimus, et quantum amabimus tantum gaudemus.
6. Sexto, ut dicit Plinius libro XXVIII cap. 10, haedorum pelles sanant morsus uenenosos, si calide desuper alligentur. Pili etiam eorum exusti fugant serpentes. Vtuntur etiam pelle eius recenti ad plagas. Sanguis etiam eius ualet contra uenena; eius quoque coagulum ualet contra uitium bibitum et contra sanguinem taurinum sumptum. Significant haec omnia Christi passi uestigia rememorationes et fabricationes et inuocationes ualere contra omnia pericula et ad omnia discrimina, Hebr. 12: Recogitate eum qui talem sustinuit a peccatoribus contradictionem, ut non fatigemini animis uestris deficientes. Augustinus in sermone De uno martyre: "Quemcumque momorderit astutia Satanae, intueatur Christum in ligno pendentem".
7. Septimo, ut dicit idem libro eodem, est animal intrinsecus pingue et carnosum, extrinsecus hispidum et macilentum. Significat religiosum exterius despectum, interius consolatione diuina repletum, Cant. 1: Nigra sum, sed formosa, filiae Ierusalem, ideo dilexit me rex. Bemardus in sermonibus: "Multi uident nostras cruces, qui non uident nostras unctiones".
8. Octauo, ut dicit idem libro eodem, est animal imbelle et innocuum, ruminans et mundum, antiquis sacrificiis aptum. Significat sanctorum innocentiam, benignitatem et discretionem et deuotionem, iuxta illud Ps. 36: Custodi innocentiam, et uidi aequitatem, quoniam sunt reliquiae homini pacifico. Augustinus De ciuitate Dei: "Ad innocentis officium spectat non solum neminem laedere, sed etiam alios a peccato cohibere".
9. Nono, ut habetur in eodem libro, diligit praecipue folia comedere, edere et consimilium uirgultorum. Significat in uiro iusto pastum auidum Scripturarum sanctarum sempiterna amoenitate uirentium et supermentali altitudine praecellentium, Iob 38: Circumspicit montes pascuae suae et uirentia quaeque perquirit. Augustinus loquens de se et matre in libro Confessionum: "Attigimus regionem ubertatis tuae sempiternae uirentis paradisi amoenitatis ubi pascis Israel in aeternum ueritatis pabulo".
10. Decimo, ut habetur ibidem in libro eodem, est animal petulans, saltans et lasciuum. Significat iuuenes uel senes, omni tempore leues et dissolutos, tempora sua perdentes, Prou. 18: Qui mollis et dissolutus est in opere suo, frater est sua opera dissipantis. Quo contra dicitur de beato Francisco in legenda sua, non tamen inter lasciuos iuuenes post carnis petulantiam abiit, nec post cupidos mercatores sperauit in pecunia et thesauris.
<Cap. 24: De formica>
Formica has habet condiciones siue proprietates secundum auctores.
1. Primo enim, secundum Ouidium Metamorphoses, formica dicitur quasi ferrens micas, id est farris grana quae congregat. Significat colligentes sententias Scripturarum et fabricantes siue condentes in memoriae habitu. Hoc significabat Ruth 2, cum dicebat: Vadam in agrum et colligam spicas, quae metentium effugerint manus. Beda tractans Super Matth.: Ager iste est Sancta Scriptura; messores sunt doctores; spicarum, id est sententiarum, collectores sunt discipuli.
2. Secundo, ut dicit Isidorus libro XII, granorum conquisitorum praescindit extrema et decorticat ea ne germinent. Significat in bono uiro cautelam a uana gloria in benefactis, Matth. 6: Attendite ne faciatis iustitiam uestram coram hominibus, ut uideamini ab eis. Gregorius in homelia De thesauro in agro: "Opus fiat in manifesto, intentio maneat in occulto".
3. Tertio, est multae sollertiae, ut dicit Isidorus libro XII; nam praeuidet sibi in futurum congregando in aestate pro hieme. Significat uirum bonum qui in praesenti laborat pro uita futura siue in iuuentute pro senectute, Prou. 6: Vade ad formicam, O piger, et considera uias eius; quae, cum non habeat ducem nec principem nec praeceptorem, parat in aestate cibum sibi. Hugo de Sancto Victore in libro De tribus diebus: "Formica in colligendo grana in aestate pro hieme, et aranea telam texendo de suis uisceribus ut praedam capiat, testes sunt sapientiae Dei". Ps. 127: Labores manuum tuarum quia manducabis, beatus es et bene tibi erit. Eccli. 25: Quae in iuuentute tua non congregasti bona, quomodo in senectute inuenies ea? Hieronymus Ad Nepotianum: "Rudis testa diu saporem retinet pariter et odorem quo primo imbuta est." Versus: "Quod noua testa capit, inueterata sapit".
4. Quarto, congregat triticum et non curat hordeum, ut dicit Isidorus libro XII. Significat uirum spiritualem congregantem merita ad aeterna bona, non ad caduca transitoria, Matth. 13: Colligite zizania et alligate ea fasciculos ad comburendum, triticum autem congregate in horreum meum. Cantatur de beato Francisco: "Granum purum excussa palea, summi Regis intrat in horrea". Et de beato Dominico: "De paupertatis area, caeli locatur horreo".
5. Quinto, ut ponit Isidorus libro XII, cum pluuia super triticum a se coaceruatum descendit, formica totum eicit et soli exponit. Significat bonum uirum qui tribulatione sibi superueniente expandit merita sua ante Deum, ut sic Deum flectat et iram a se amoueat. Sic fecit Ezechias afflictus, Is. 38: Obsecro, Domine, memento quomodo ambulauerim coram te in ueritate, et quod bonum est in oculis tuis fecerim. Glossa ibidem: "Felix conscientia quae in die malorum recordatur bonorum".
 6. Sexto, grana quae colligunt in secretioribus domunculis sollerter reponunt ne ab auibus rapiantur uel uento dispergantur. Significat uirum bonum contra omnia pericula se praemunire et accingere, et sua merita a daemonibus et tribulationibus praeseruare, Luc. 21: Attendite ne grauentur corda uestra crapula et ebrietate et curis huius uitae; et superueniat in uos repentina dies illa. Tamquam laqueus enim se infundet super faciem orbis terrae. Gregorius in homelia de plurimorum martyrum: "Minus enim iacula feriunt quae praeuidentur, et nos tollerabilius mundi mala suscipimus, si contra haec per prouidentiae clipeum munimur".
7. Septimo, ut dicit Solinus, occultas uias et rectas faciunt in domos quibus habitant, et sapientiores semper stant in uiis illis ne stultae deuient aut aberrent. Significant uias iustorum rectas, datas ad directionem infirmorum, Os. ultimo: Rectae uiae Domini, et iusti ambulabunt in eis. Ps. 1: Nouit Dominus uiam iustorum.
8. Octauo, ut dicit Plinius libro XI cap. 31: labores sibi inuicem communicant. Significant bonos homines sibi per caritatem mutuo subseruientes, I Pet. 4: Vnusquisque, sicut accepit gratiam, in alterutrum illam administrantes, sicut boni dispensatores multiformis gratiae Dei. Scribitur de beato Martino in uita eius quod uersa uice seruo suo subministrabat.
9. Nono, ut dicit Plinius libro XI cap. 31, maiora ferunt onera quam earum sunt corpora; paruitatem enim corporis recompensant magnitudine uirtutis. Significant sanctos uiros plura et maiora displicibilia ferre et supportare quam eorum natura siue condicio uel complexio cognoscatur ualere, Gal. ultimo: Alter alterius onera portate, et sic adimplebitis legem Christi. Ambrosius Super Lucam: Nouit iustus dissimulare iniurias, supportare defectus ut sese uincendo regnum caelorum diripiat.
10. Decimo, ut dicit Plinius ibidem, grana dispersa recolligunt cum diligentia ne perdantur et grana maiora diuidunt in introitu, ut sic ea facilius in sua repositoria introducant. De re enim publica sua est ei cura, ratio et memoria. Significant haec curam et dililgentiam quam habent boni et sancti uiri de profectu in communi et in speciali sine cessatione, II Pet. 1: Vos autem curam omnem subinferentes. Satagite ut per bona opera certam uestram uocationem et electionem faciatis. Chrysostomus De laudibus Pauli: "Nil tam imitationem Christi et Pauli parit quam ut bonum eius in commune proficiat". Seneca: "Nullius boni sine socio est iocunda possessio".
11. Vndecimo, ut dicit Plinius ubi supra: in plenilunio noctibus operantur; in interlunio a labore cessant. Significat hoc studium et opportunitatem quod et quam debent habere et captare scholastici in studendo uel merendo sollicite pro omni loco et tempore, Eccle. 9: Quodcumque potest manus tua facere, instantes operare. Et ibidem 11: Mane semina semen tuum, et uespere ne cesset manus tua, quia nescis quid magis oriatur, hoc aut illud; et si utrumque simul, melius est. Hieronymus Ad Nepotianum: "Lectio sacra numquam de tuis manibus deponatur".
12. Duodecimo, secundum Plinium ubi supra, habent certum tempus ad mutuam recognitionem datum sibi, et tunc maxima fit concursatio et cum obuiis quaedam collocatio et diligens percunctatio per semitas tritas et expeditas quas sibi per silices elegerunt. Significant per hoc ostensionem caritatis quae debet haberi a clericis et religiosis in conciliis, capitulis, consiliis et uisitationibus, II Cor. 8: Ostensionem ergo, quae est caritatis uestrae, ostendite in faciem ecclesiarum. Vnde dicit beatus Franciscus in regula sua: "Et ubicumque fuerint et se inuenerint fratres, ostendant se domesticos inuicem inter se".
13. Decimo tertio, secundum Isidorum libro XII cap. 3, quoddam genus earum et in Ethiopia magnae quantitatis quae arenas aureas pedibus eruunt, quas custodiunt ne quis auferat; capientesque ad necem prosequuntur, tanta est eis feritas in amore auri. Plinius etiam ponit libro XI cap. 32, quod in India sunt formicae maximae et cornutae quae mira cupiditate gemmas et aurum custodiunt. Sed haec Indi furantur, maxime in aestiuo tempore, quando formicae in cumulis propter feruorem nimium absconduntur. Significant magnos amatores et auidos conquisitores pecuniae quibus tamen omnia necesse est perdere, Eccle. 2: Peccatori autem dedit Deus curam et afflictionem superfluam, ut uadat, et addat, et congreget, et tradat ei qui placuit Deo. Chrysostomus Super Matth. homelia 47: "Si uolueris uidere amantis aurum animam uelut uestimentum a decem millibus corosum uermibus, undique eam a sollicitudinibus perforatam inuenies".
14. Decimo quarto, ut dicit Aristoteles libro VIII, est in eis sensus olfatus, sicut et in apibus; odiunt enim omne foetidum. Significat discretionem sanctorum qua refugiunt omne illicitum, II Pet. 1: Fugientes eius quae in mundo concupiscentiae corruptionem. Gregorius in Dialogo: "Sancti uiri hoc habent proprium: nam ut ab illicitis longe sint, plerumque etiam licita a se abscindunt".
15. Decimo quinto, ut dicit Plinius libro VIII, medicinalia sunt oua earum pluribus casibus, et ipsaemet deuoratae ab aegrotantibus ursis sanant eos. Significat hoc quidquid est in sanctis hominibus proficere infirmis spiritualibus ad salutem, Matth. 5: Vos estis sal terrae. Vos et luminaria mundi. II Tim. 3: Perfectus sit homo Dei, ad omne opus bonum instructus. I Cor. 9: Factus sum infirmis infirmus, ut infirmos saluos facerem.
<Cap. 25: De formicaleone>
Formicaleon has habet condiciones.
1. Nam primo, ut dicit Isidorus libro XII, formica est et leo. Significat uirum euangelicum qui humilis est in sui reputatione, sed magnanimus et uirilis in hostium expugnatione et uitiorum expurgatione, I Macch. 3: Similis factus est leoni in operibus suis, et quasi leo rugiens in uenatione sua. Matth. 10: Ecce ego mitto uos sicut oues in medio luporum. Estote ergo prudentes sicut serpentes, et simplices sicut columbae. Cauete autem ab hominibus.
2. Secundo, ut dicit Isidorus libro XII, est animal paruum formicis infestum; nam furtiue earum promptuaria subintrans granum comedit formicarum, et sic per subtractionem uictus causa est quare formicae simplices in frigore moriuntur. Significat officiales Ecclesiae minores grauantes pauperes et parcentes diuitibus, Iac. 2: Vos autem exhonerastis pauperes. Iudicium igitur sine misericordia fiet illi, qui non facit misericordiam. Legitur de Decio in Historia Tripartita quod odio habebat pauperes et male cessit ei.
3. Tertio, ut dicit Isidorus libro XII, ab aliis animalibus deuoratur ut formica, nec potest propriis uiribus extueri. Significat alienam rapientem et aliis uiolentiam facientem in fine a daemonibus siue a gehenna deuorari, Iob 15: Ignis deuorabit tabernacula eorum, qui munera libenter accipiunt. Iob 20: Deuorabit eum ignis qui non succenditur, affligetur relictus in tabernaculo suo.
<Cap. 26: De gryphibus>
Gryphes has habet proprietates secundum auctores et naturales.
1. Etenim primo, ut dicit Isidorus libro XII, est animal pennatum et quadrupes in Hyperboreis montibus nascens. Significat diuites huius saeculi pennatos superbia et potentia mundiali, affectus habentes deditos auaritiae, uanae gloriae, gulae et luxuriae, I Tim. ultimo: Radix enim omnium malorum est cupiditas. Qui uolunt diuites fieri, incidunt in tentationem et in laqueum diaboli, et desideria inutilia et nociua. Augustinus, tractans uerbum illud Luc. 16: Facite uobis amicos etc.: "Omnis diues aut iniquus aut heres iniqui".
2. Secundo, ut dicit idem ibidem, omni parte corporis exceptis alis sunt leones, capite tantum aquilis similantur. Significant uirum saecularem potentem in sua nobilitate et parentela undique gloriantem se et ostentantem quodam tamen modo intentione Deo placere et in eum tendere saltem apparenter satagentem. Talis fuit Antiochus, II Macch. 9, qui propter mentis elationem et uerborum iactantiam iudicatus a Deo, cum peruenisset ad extremum, ait: Iustum est subditum esse Deo, et mortalem non paria Deo sentire. Orabat autem hic scelestus Deum, a quo non esset misericordiam consecuturus. Gregorius in Dialogo de quodam rege Hispaniarum: Quia radicem pietatis non habuit et Deum nimis prouocauit, uoluit quidem conuerti, sed ad salutem peruenire non meruit.
3. Tertio, ut dicit idem in eodem, equis uehementissime sunt infesti et uiuos homines discerpunt. Adeo autem infestat equum, ut dicit Hugo, ut quasi equitem armatum cum eo rapiat in sublime, sicut etiam dicit Glossa Deut. 14. Significant tryannos opprimentes iustos et praelatos per occasionem, tamen sustollunt eos ad aeterna, Sap. 5: Hi sunt quos aliquando habuimus in derisum et in similitudinem improperii. Ecce quomodo computati sunt inter filios Dei etc. Chrysostomus De laudibus Pauli: "Paulus tyrannos spirantes furorem uelut quosdam culices reputabat". Dicebat beatus Vincentius ad Dacianum tryannum per eum in eculeo eleuatus: "In sublimibus agor et altius positus infima mundi despicio".
4. Quarto, ut dicit Isidorus libro XII cap. 3, custodiunt montes in quibus sunt gemmae pretiosae, ut smaragdi et iaspides, nec permittunt eas auferri exinde. Significant daemonum infestationes et pestiferas malorum hominum persuasiones retrahentes a consiliis Euangelii et religionis, in qua tamquam in statu perfectionis sunt gemmae pretiosae uirtutum, gratiarum et morum et Scripturarum sanctarum, Tob. 13: Ex lapide pretioso omnis circuitus murorum eius, id est sanctae religionis in qua uiget regularis obseruantia, secundum beatum Bernardum Super Cant. ibidem: "Maledicti erunt qui contempserunt te. Tu autem laetaberis in filiis tuis, quoniam omnes benedicentur et congregabuntur ad Dominum".
5. Quinto, ut dicit Isidorus libro XII, tam magnos habent ungues et tam amplos quod inde fiunt scyphi, qui mensis regis apponuntur. Significant in hoc affectuosos amatores huius saeculi et raptores finaliter deputandos in escam siue deuorationem, diabolo et angelis eius ut obstinatos, Apoc. 19: Venite aues, id est daemones, congregamini ad coenam magnam Dei omnipotentis, ut comedatis carnes regum et tribunorum et fortium et equorum, et sedentium in ipsis. Gregorius in Moralibus: "Vngulae nomine designatur finis cuiuslibet rei".
<Cap. 27: De hirco>
Hircus has condiciones siue proprietates habere cognoscitur.
1. Nam primo, ut dicit Isidorus libro XII, est "animal petulum et lasciuum, semper feruens ad coitum, eiusque oculi ob libidinem in transuersum aspiciunt; unde et nomen traxerunt". Nam hirci dicuntur oculorum anguli, ut dicit idem in eodem. Significat hominem luxuriosum, impeditum ex hoc a recta et uera cognitione boni spiritualis et studii sapientialis, Sap. 1: Spiritus enim sanctus disciplinae effugiet factum, et auferet se a cogitationibus quae sunt sine intellectu. Augustinus De spiritu et anima: "Delectatio corporalis prohibet cognitionem boni spiritualis".
2. Secundo, ut dicit idem, eius "natura est adeo calidissima ut adamantem lapidem quem nec ignis nec ferrum domare ualet, eius cruor calidissimus remolliat atque frangat". Significat efficaciam sanguinis aspersi in cruce ex nimia caritate remollientem corda dura et frangentem ad credendum in crucifixum, Hebr. 9: Si enim sanguis hircorum et taurorum aut uitulorum inquinatos sanctificat ad emundationem carnis, quanto magis sanguis Christi emundabit conscientiam nostram ab operibus mortuis ad seruiendum Deo uiuenti? Bernardus De passione Christi: "O copiosa apud Deum redemptio! Quia non gutta sanguinis, sed unda per quinque partes corporis emanauit".
3. Tertio, ut dicit idem, dicitur caper eo quod semper carpere nititur arborum summitates. Significat iuuenem religiosum uel alium bonae indolis qui attingere satagit antiquorum patrum sapientiam et perfectiones, secundum consilium sapientis, Eccli. 6: Fili, a iuuentute excipe doctrinam et us que ad canos inuenies sapientiam. Scribitur de beato Martino in uita eius quod "a primis fere annis diuinam potius seruitutem sacra illustris pueri spirauit infantia."
4. Quarto, ut dicit Aristoteles libro VII, hircus incipit generare post unum annum et filius qui primo generatur est grossior et pinguior post generato. Significat bonum hominem qui a iuuentute feruenter agens filios Deo generat in Ecclesia utiliores quam alii in sua senectute, I Tim. 4: Nemo adolescentiam tuam contemnat, sed exemplum esto fidelium in uerbo, in conuersatione, in grauitate, in castitate. Exemplum de beato Bernardo in uita eius qui in sua iuuentute tam feruenter egit quod totam nobilem domum suam Deo secum apposuit.
5. Quinto, ut dicit idem in eodem, quanto pinguedinis sunt maioris, tanto minoris sunt seminis. Significat gulosos et uoluptuosos, ineptos ad bona exempla uel aedificationis eloquia, Iudae 2: Hi sunt in epulis suis maculae conuiuantes semetipsos pascentes, nubes sine aqua, id est sine caelesti gratia uel doctrina.
6. Sexto, ut dicit Isaac in Diaetis: Carnes hircinae inter omnes carnes pecorinas sunt deteriores, duriores, et maxime quando hircus est decrepitus. Significat carnalitatem in senibus maxime abominandam et detestandam, III Reg. 11: Cumque iam esset senes, deprauatum est cor eius per mulieres. Eccli. 25: Tres species odit anima mea, et aggrauor ualde animae illorum: pauperem superbum, diuitem mendacem, et senem fatuum et insensatum.
7. Septimo, ut dicit Plinius libro XXVIII, Democritum sensisse numquam est sine febre. Significat luxuriosum numquam febre concupiscentiae carnalis carentem, Eccli. 23: Anima calida quasi ignis ardens, non extinguetur donec aliquid glutiat. Ambrosius Super Lucam: De febribus sociis Symonis "febre libido flagrantior est, grauius quae praecipitat et inflammat".
8. Octauo, ut dicit Isidorus, sanguis eius cum hedera miro modo dissoluit calculum in renibus et uesica. Significat Christi passionem et humilitatis exemplum dissoluere omnem duritiam in affectu et in conceptu, I Ioan. 1: Sanguis Iesu Christi Filii eius emundat nos ab omni peccato. Bernardus De passione Christi: "Tu pertransis per angustum passionis foramen, ut latum praebeas sequentibus membris ingressum".
9. Nono, ut dicit idem, cornu eius exustum fugat serpentes et sanat fistulas et cancros et alios morbos ulcerosos, polipum etiam corrodit et emendat. Iecur quoque ualet contra morsum rabidi canis. Fel etiam uisum clarificat, pannum et telam corrodit. Vrina quoque mixta cum felle lentigines tollit. Significat memoriam deuotam et actualem passionis omnium membrorum Christi in cruce pendentis ualere ad spiritualia medicamenta infallibiliter et uniuersaliter, Tob. 5: Exentera hunc piscem, id est rumina et reuolue Christi passi condicionem acerbam; et cor et fel et iecur, id est quo proposito siue desiderio cum quanta amaritudine et ex quanta caritate passus est; repone tibi, id est aeternae memoriae manda; sunt enim haec necessaria, supple saluari uolenti; ad medicamenta omnia spiritualia utiliter, id est uniuersaliter et infallibiliter.
<Cap. 28: De ericio>
Ericius has habet condiciones siue proprietates secundum auctores.
1. Primo enim, ut dicit Isidorus libro XII, est animal spinosum spinis hispidis et asperis. Significat diuites huius saeculi affectuosos, scilicet amatores diuitiarum, a sollicitudinibus pro eis tamquam spinis pungentibus circumfossos et circumseptos, Luc. 8: Quod autem in spinis cecidit, hi sunt qui audiunt et a sollicitudinibus et diuitiis et uoluptatibus uitae, euntes suffocantur et non referunt fructum. Chrysostomus Super Matth. homelia 47: "Si uolueris uidere amantis aurum animam, uelut uestimentum a decem millibus corrosum uermibus, undique inuenies circumforatam, putrefactam et erugine plenam".
2. Secundo, ut dicit idem in eodem, corium habet undique aculeis circumseptum infra quod se claudit et quibus se protegit et defendit. Significat uiros litigiosos qui semper aculeato litigio se, quando reprehenduntur, excusant; quo contra I Cor. 11: Si quis uidetur inter uos contentiosus esse, nos hanc consuetudinem non habemus, sed neque Ecclesia Dei. II Tim. 2: Seruum autem Domini non oportet litigare, sed mansuetum esse ad omnes. Exemplum in Dialogo beati Gregorii de monacho iuuene monasterii sancti Gregorii qui erat incorrigibilis et datus est draconi ad deuorandum, sed orationibus fratrum Deo miserante liberatus mirabiliter extitit.
3. Tertio, ut dicit Isidorus in eodem libro XII, huius prouidentiae est; nam ascendit in uitem siue in aliam pomiferam arborem, et uuas exacinat, poma deicit; et cura poma in terra deciderint, inuoluit se super fructus ut spinis infigantur, et sic portat escam filiis. Significat sapientiam et industriam mundanorum omnibus subtilitatibus et astutiis bona temporalia filiis congregantem et exquirentem, Luc. 16: Filii huius saeculi prudentiores filiis lucis in generatione sua sunt. Ier. 4: Sapientes sunt ut faciant mala, bene autem facere nescierunt. Augustinus in libro Confessionum: "Vae cupiditatibus huius saeculi, uae iterum et uae tertio".
4. Quarto, ut dicit Aristoteles libro III, proprium eius est parum habere de carne. Significat religiosum sibi austerum parum habentem de mundana consolatione, I Cor. 4: Vsque in hanc horam esurimus et sitimus et nudi sumus. II Cor. 4: Aporiamur sed non destituimur. Glossa ibidem beati Ambrosii: "Vsque ad tantam necessitatem aliquando uenimus, ut uitae necessaria desint, sed non destituimur, quia tandem Deus pascit et reficit nos". Exemplum in beata Eugenia quae dixit Melaniae ciui ditissimae quae eam inuitabat muneribus ad luxuriam, credens eam esse uirum: "Opes, inquit, tuas habeant tibi similes, nos delectat mendicare cum Christo".
5. Quinto, ericius, ut dicit Aristoteles libro Animalium XIX, habet paruum corpus et multas spinas maiores corpore. Significat illos qui sunt magni in diuitiis et parui in uirtutibus, Agg. 1: Seminauerunt multum et intulerunt parum; et qui mercedes congregauit, misit eas in sacculum pertusum. Hieronymus Ad Nepotianum: "Procliuis est enim malorum aemulatio, et quorum uirtutes imitari nequis, cito uitia imitaris".
6. Sexto, ut ponit Aristoteles libro VIII, ericius cognoscit, timet et fugit uentos septentrionales et meridionales; unde facit foramen ad quod fugit sentiens tales uentos imminere. Significat religiosum sanctum et asperae uitae sponte, et prouide secedentem a tentationibus diaboli et a fauoribus saeculi et recurrentem ad foramen lateris crucifixi, Ier. 48: Relinquite ciuitates et habitate in petra habitatores Moab, et estote quasi columba nidificans in summo ore foraminis. Bernardus Super Cant.: Memoria passionis Christi protegit contra tentationes diaboli et omnium uitiorum insultus.
7. Septimo, ut dicit Aristoteles libro XVII, tot habet uentres quot dentes. Secundum spiritualem intelligentiam significat diabolum tot habere receptacula ad poenas aeternales incorporatorum sibi peccatorum quod habet fortes astutias ad uaria uitia et concupiscentias talium, Deut. 25: Secundum mensuram peccati, erit et plagarum modus. Apoc. 18: Reddite Babyloni secundum opera eius. Quantum glorificauit se et in deliciis fuit, tantum date illi tormentum et luctum. Augustinus Ad Orosium: "quattuor sunt mortes peccatoris, scilicet peccatum mortale, mors corporalis acerbissima, mors animae in gehenna, et mors corporis continua post resurrectionem".
<Cap. 29: De erinacio siue choerogryllo>
Erinacius, qui et choerogryllus, has proprietates siue condiciones habere inuenitur.
1. Primo enim, ut dicit Plinius, est animal paruum et spinosum habitans in cauernis ericio simile. Significat religiosum asperae uitae humiliter conuersantem et sibimet habitantem in eremo siue solitudine sub protectione Dei caeli et Christi crucifixi, Ps. 103: Herodii domus dux est eorum, montes excelsi ceruis petra refugium erinaciis. Bernardus in sermone De natiuitate beati Ioannis: "Relinquit Ioannes mundum, parentes et patriam nescit, in eremo uersatur et in solius beatae diuinitatis apicem supermentales figit obtutus". Matth. 3: Ipse autem Ioannes erat uestitus de pilis camelorum et zona pellicea circa lumbos eius; esca autem eius locusta et mel siluestre. Tunc exibat ad eum omnis Iudeae regio.
2. Secundo, ut narrat Plinius libro VIII cap. 38, super et praeter poma quae spinis suis infixa et super dorsum defert in arborum concauitates, unum semper gestat in ore. Significat auidum congregatorem diuitiarum temporalium tam mente quam corpore et lingua huius iugiter insudantem et in thesauro fallibili reponentem, Eccle. 4: Considerans reperi et aliam uanitatem. Vnus est, et secundum non habet, non filios, non fratrem; et tamen laborare non cessat, nec satiantur oculi eius diuitiis; nec recogitat dicens 'Cui laboro et fraudo animam meam bonis?' In hac quoque uanitas est et afflictio pessima. Ambrosius in libro De officiis: "Nullum adminiculum praestant diuitiae ad beatam uitam". Quod euidenter Dominus in Euangelio demonstrauit cum dixit: Beati pauperes; et Vae uobis diuitibus; et quod in spinis cecidit hi sunt qui a sollicitudinibus et diuitiis et uoluptatibus uitae euntes suffocantur et non referunt fructum.
3. Tertio, ut dicit Plinius libro VIII cap. 38, quando uenatur, in modum pilae se uoluit ne possit propter aculeos comprehendi. Quando uero posse euadere se desperat, urinam ex se emittit rabificam et uenenosam et illa urina primo nocet sibi, si eius dorsum uel spina inde aequaliter aspergatur. Nam ex tali fluxu leuiter euelluntur spinulae dorsi sui, et ideo ignorat quod inde facilius capiatur; unde alios laedere facilius proponebat. Significat astutos secundum saeculum usque ad ultimum cum malitia et quandoque cum impatientia et iniuria se iuuantes, in fine tamen sibi ipsis solum praeiudicantes, Iob 6. 18: Inuolutae sunt semitae gressuum eorum, ambulabunt in uacuum et peribunt. Augustinus libro 83 Quaest.: "Quanto homo est superbior, tanto uilioribus subditur". Iud. 11: Heu filia mi, decepisti me, et ipsa decepta es.
4. Quarto, ut dicit auctor Proprietatum, hoc dicitur habere proprium erinacius quod si postquam pomis et racemis est oneratus, ceciderit pomum de suis spinis, casu aliquo, propter indignationem omnia de dorso excutit, et ut se iterum oneret, reuerti ad arborem consueuit. Significat multos qui propter iram perdunt se et multa bona, et uolunt postea recuperare et non possunt, Prou. 29: Qui ad indignandum facilis est, erit et ad peccata procliuior. Eccle. 9: Qui in uno peccauerit, multa bona perdet.
<Cap. 30: De iuuenco siue iuuenca>
Iuuencus siue iuuenca has proprietates siue condiciones inuenitur habere.
1. Primo enim, ut dicit Isidorus, iuuencus siue iuuenca est iuuenis uacca quae ad terram excolendam iugo subici est apta. Vel ideo dicitur iuuencus quia antiquitus Ioui immolabatur, ut dicit idem. Significat nouitios in religione iuuenes aptos exercitiis regularibus et promptos uenerationibus caelestibus, Prou. 28: Qui operatur terram suam saturabitur panibus, qui uero sectatur otium stultissimus est. Bernardus libro De amore Dei: "Viris sanctis uniuersa caro est instrumentum boni operis".
2. Secundo, secundum eundem, est animal petulum et lasciuum, et ideo fortiori iugo praemitur et detinetur, stimulo etiam pungitur, ut rectius sequi bouem coartetur. Significat lenes iuuenes et dissolutos esse domandos et disciplinae artiori subiciendos, stimuloque correctionis ad uitae rectitudinem reducendos, Prou. 13: Qui parcit uirgae odit filium suum. Eccli. 30: Qui diligit filium suum assiduet illi flagella, ut laetetur in nouissimo. Augustinus libro 83 Quaest.: Bestiae abstinent a delectabilibus propter uerbera, quanto magis homines.
3. Tertio, secundum eundem, impinguatur in pascuis ut pro uariis usibus hominum ad macellum ducta mactetur. Significat illos qui impinguantur diuitiis et deliciis ad malum suum, I Tim. ultimo: Qui uolunt diuites fieri, incidunt in tentationem et in laqueum diaboli. Augustinus, tractans uerbum Luc. 16 de mammona iniquitatis: "Omnis diues, aut iniquus, aut heres iniqui".
4. Quarto, habent carnes meliores et calidiores et teneriores et solidiores quam uituli lactantes, et hoc est propter remotionem a lacte. Significat iuuenes bonae indolis in religione aptos ad omne bonum et ad omne profectum in Ecclesia, iuxta formam apostoli II Tim. 3: Perfectus sit homo Dei, et ad omne opus bonum instructus. Augustinus libro 83 Quaest.: "Melior est qui uoluntate bonus est".
<Cap. 31: De leone>
Leo has 42 proprietates et condiciones inuenitur habere, quarum 34 nobiles approbantur digne principatibus, octo uera uiles male nobilitate utentibus.
1. Nam primo, ut dicit Isidorus libro XII, leon graece, latine rex; est enim uniuersarum rex bestiarum. Significat Christum hominem dominatum in animo omni generationi motuum bestialium, id est mundialium, carnalium et daemonicalium, Iob 5: Bestiae terrae pacifice erunt tibi; et scies quod pacem habeat tabernaculum tuum. Augustinus De incarnatione Verbi: Sicut in arca Noe omnia animalia fuere mansuetata, sic in Christi corpore et corde omnes motus fuerunt pacati.
2. Secundo, ut dicit Isidorus ibidem, habet suam uirtutem in pectore et firmitatem in capite. Sic Christus homo habuit congregationem sacrorum habituum in corde et constantiam sanctae uoluntatis in ratione, Rom. 1: Qui praedestinatus est Filius Dei in uirtute secundum spiritum sanctificationis. Hugo, et Anselmus libro Cur Deus homo similiter: Quidquid habet Dei Filius per naturam, habuit ille homo assumptus per gratiam.
3. Tertio, ut dicit idem, terram contuentur ut minus circumspectis uenatoribus terreantur. Sic Christus homo ex humilitatis habitu oculos inclinauit ut daemones superbos et homines elatos confunderet et sibi gloriae nomen conquireret, Phil. 2: Humiliauit semetipsum; propter quod et Deus exaltauit illum et dedit illi nomen quod est super omne nomen, ut in nomine Iesu, omne genu flectatur caelestium, terrestrium et infernorum. Bernardus Super Cant.: "Omnino propter mansuetudinem quae in te praedicatur, curremus post te, O bone Iesu, scientes quod non spernis pauperes".
4. Quarto, ut dicit idem, cum dormit oculi eius uigilant. Sic Christus homo dormiebat quidem quandoque corpore, sed continue uigilabat mente, Cant. 5: Ego dormio, et cor meum uigilat. Luc. 21: Erat quidem diebus docens in templo, noctibus uero exiens morabatur in monte, qui uocatur Oliueti. Et omnis populus manicabat, id est mane festinabat, ad eum ut audirent illum.
5. Quinto, ut dicit idem, cum ambulat, uestigia sua operit ne uenatores ea inueniant. Sic Christus homo cum omni cautela obseruauit ne daemones uel mali cogitationes et desideria sua secreta depraehenderent, Ioan. 2: Ipse autem Iesus non credebat semetipsum eis, eo quod ipse nosset omnes, et non opus ei erat ut quis testimonium perhiberet de homine; ipse enim sciebat quid esset in homine. Augustinus De natura hominum et daemonum: Daemones mire et inuisibiliter corda hominum penetrando per quaedam imaginaria uisa, eorum cogitationibus se immiscent. Quod est intelligendum, non quia cogitationes secretas cognoscant, sed coniecturant, sicut Augustinus idem II libro Retractationum ponit.
6. Sexto, ut dicit idem, post triduum suscitat suo rugitu suum catulum post natum dormientem. Sic Christus uirtute suae diuinitatis resuscitauit post triduum corpus proprium dormiens in sepulchro, Ps. 3: Ego dormiui et somnium cepi et resurrexi, quoniam Dominus suscepit me. Leo Papa: Resurrexit Christus diuina se potentia in triduo suscitante. Apoc. 5: Vicit leo de tribu Iuda.
7. Septimo, ut dicit idem, circa hominem nequit illaesus irasci, immo "prostratis parcit et captiuos obuios repatriare permittit", infantes uix siue raro aut numquam tangit, in feminas tantummodo fremit. Sic Christus neminem laesit, omnibus parcit, omnibus subuenit, innocentes fouit, effeminatos horret et punit, Matth. 11: Venite ad me omnes qui laboratis et onerati estis, et ego reficiam uos. Exod. 32: Miserebor cui miserebor et clemens ero in quem mihi placuerit. Ego autem in die ultionis uisitabo et hoc peccatum eorum. Ps. 24: Dulcis et rectus Dominus, dulcis piis, rectus impiis.
8. Octauo, ut dicit Isidorus, in periculis maxime apparet gloriosus. Sedet enim in campis quando a uenatoribus uel canibus persecutionem patitur, nec se occultat. Sic Christus in passione non se occultauit, immo capere uolentibus se obtulit, et quando creditus fuit mortuus et periclitatus, tunc maxime post resurrectionem apparuit gloriosus, Apoc. 1: Nolite timere, ego sum primus et nouissimus, et uiuus, et fui mortuus, et ecce sum uiuens in saecula saeculorum. Augustinus in sermone De uno martyre: "Quae fortitudo diaboli contra mortem Dei qui serpentem suspendit in ligno".
9. Nono, ut dicit Isidorus, non timet nisi strepitus rotarum et ignem, gallum album propter quendam lapidem similem calcedonio qui in eo est; cristam similiter et cantum eius et leopharenes paruum ualde animal uenenosum sibi plus ceteris et quando audit uerberari canem. Sic uir iustus non timet nisi contentiones et lites malorum et malam mortem quae designatur per strepitus rotarum, et infernum qui designatur per ignem, et Christum euangelizantem qui designatur per gallum album ratione munditiae et castitatis uirgineae quae significatur per lapidem galli albi. Timet etiam auctoritatem et praedicationem ipsius designatam per cristam et cantum; similiter uoluptatem corporis designatam per paruum animal leoni suo ueneno contrarium. Similiter quando audit alios iusto iudicio Dei percuti in praesenti quod designatur per uerberationem canis suum Dominum offendentis, Eccli. 18: Homo sapiens in omnibus metuit, et in diebus delictorum attendet ab inertia. Prou. 28: Iustus quasi leo confidens, absque terrore erit. Chrysostomus De laudibus Pauli: "Vnum erat formidandum Paulo atque metuendum nimirum offensa Dei, nec quidquam aliud omnino. Praeter hoc uero ceterorum nihil eum in tristium parte ponebat".
10. Decimo, ut dicit Isidorus, praedam quam capit solus, comedere erubescit. Sic uir iustus de gratiis sibi concessis omnibus liberalis exsistit, I Pet. 4: Vnusquisque sicut accepit gratiam, in alterutrum illam administrantes, sicut boni dispensatores multiformis gratiae Dei. Chrysostomus De laudibus Pauli: "Nil tam imitationem Christi et Pauli parit quam ut bonum hominis in commune proficiat".
11. Vndecimo, ut dicit Plinius, est animal gratum cognoscens et diligens bene sibi facientem. Sic uir bonus est gratus Deo et beneficiis eius et recognoscit eum et diligit ut suum benefactorem, I Tim. 1: Gratias ago ei qui me fidelem existimauit, ponens in ministerio. I Cor. 15: Gratia Dei sum id quod sum, et gratia eius in me uacua non fuit. Bernardus De contemptu mundi: "Sicut nullum momentum est in quo homo Dei bonitatem non participet, ita nullum momentum esse debet in quo eum in memoria et gratiarum actione non habeat".
12. Duodecimo, ut dicit Isidorus, in altissimis montibus se occultat et inde contemplatur escam suam quam, cum uiderit, altissime rugit. Sic uir sanctus in supermentalibus se recolligit et inde contemplans escam beatae aeternitatis siue pascua sempiternae uirentis paradisi amoenitatis desiderio maximo fertur et suspirat ad ipsa, Iob 39: Numquid ad praeceptum tuum eleuabitur aquila, id est uir in superna mente translatus, et in arduis ponet nidum suum? In petris manet et in praeruptis silicibus commoratur. Inde contemplatur escam, de longe oculi eius prospiciunt. Chrysostomus De laudibus Pauli: "Paulus coartatus carcere habitabat caelum", tamquam cum ipsis uirtutibus degeret.
13. Decimo tertio, ut dicit Isidorus, in omni uulnere quod infert, etiam sine dente uel lingua, elicit sanguinem. Sic uir sanctus in omni lucta contra tentationes profert Christi passionem qua mediante de inimicis triumphat, Tren. 3: Recordare paupertatis et transgressionis meae, absynthii et fellis. Memoria memor ero et tabescet in me anima mea. Haec recolens in corde meo, in Deo sperabo. Isidorus De summo bono: "Quantumcumque amaritudinis terrena nobis promat aduersitas nihil tolleramus si recolimus quantum pro nobis bibit patibulum qui nos inuitat ad caelum". Ambrosius Super Lucam: "Reddamus Christo crucem pro cruce" etc.
14. Decimo quarto, ut dicit Plinius et Isidorus, ad eius uocem terrentur cetera animalia et figunt gradum, et ipse cum cauda facit eis circulum quem exire non audeant. Sic uir sanctus intonatione synderesis subiugat rationi omnes brutalitates et carnalitates et uoce orationis uel uirtute praedicationis terret daemones et figit tentationes eorum, et instanti perseuerantia gratiae et finali sanctitate uitae cogit carnem et mundum et diabolum ad obseruantiam suam, Prou. 20: Sicut fremitus leonis, ita et ira regis, quasi dicat sicut leo suo rugitu terret animalia omnia, sic qui potestatiue dominatur sensibus subpeditat eos sibi, Prou. 20: Rex qui sedet in solio iudicii, dissipat omne malum intuitu suo. Bernardus De contemptu mundi: Non est aequum ancillam dominari dominamue ancillari.
15. Decimo quinto, ut dicit Isidorus, semper febrem quartanam patitur. Sic uir sanctus fragilitatis suae condicione semper humiliatur, et a mundi uexationibus et carnis et diaboli insufflationibus ad suarum uirtutum conseruationem et coronationem semper tentationes patitur, Iac. 1: Beatus uir qui suffert tentationem, quoniam cum probatus fuerit, accipiet coronam uitae. Augustinus in glossa super principio Iac. Omne gaudium etc.: "Non est christianae religionis bonos in temporalibus exaltari sed potius deprimi".
16. Decimo sexto, ut dicit Plinius, eius adeps est uenenis omnino contrarius, , ita quod qui ex eo ungitur morsus ferarum uel reptilium non formidet. Sic uiri sancti deuotio uera ad Deum, similiter consolatio siue Spiritus Sancti unctio, peccatis et uitiis nullo modo est consentanea, immo omnino aduersaria, II Cor. ultimo: Non enim possumus aliquid aduersus ueritatem, sed pro ueritate. Bernardus De amore Dei: "Viris sanctis uniuersa caro est instrumentum boni operis et ad omnia inueniuntur utiles".
17. Decimo septimo, ut dicit Isidorus, quando uulneratur mira obseruatione nouit se tangentem primo et in quantalibet multitudine primum primo impetit percussorem. Sic uir sanctus non obseruat nisi tentatorem diabolum, et quando auertit se quoquo modo tentari ab eo miro modo impetit in eum non obstante multitudine aliorum daemonum tentatorem adiuuantium et tentationi suffragantium in malum summa cura agens ut ultra super hac uel illa tentatione non audeat diabolus uel eius ministri Tartarei reuerti ad eum, Ps. 100: In matutino interficiebam omnes peccatores terrae, ut disperderem de ciuitate Domini omnes operantes iniquitatem. Augustinus et est in Glossa ordinaria: "In matutino, id est in ipso tentationis initio". Hieronymus Ad Eustochium: "Quia impossibile est in sensu hominis non irruere motum medullarum calore, ille laudatur, ille praedicatur beatus qui statim, ut ceperit cogitare, interficit cogitatus et allidit eos ad petram. Petra autem erat Christus".
18. Duodeuigesimo, ut dicit Plinius, adeps eius commixtus oleo rosaceo cutem faciei et candorem conseruat. Sic gratia Iesu Christi coniuncta crucis memoriae claritatem uitae et candorem pudicitiae siue conscientiae praeseruat a defectuum et uitiorum maculis, Eph. 2: Deus autem qui diues est in misericordia propter nimiam caritatem suam qua dilexit nos, conuiuificauit nos Christo cuius gratia uos estis saluati. Augustinus De spiritu et anima: Nullius intellectus aliquid intelligit sine influentia lucis aeternae.
19. Vndeuigesimo, ut dicit Isidorus, fel eius aqua addita oculorum acuit claritatem. Valet etiam contra comitiales morbos et caducos. Sic uiri iusti amaricatio super Christo passo clarificat oculos contemplationis in ipso et adiuuat contra omnes concupiscentias et morbos carnales siue spirituales, Tob. 6: Exentera hunc piscem, id est rumina et subtiliter considera Christum passum, et cor et fel et iecur, id est intentionem qua passus est, et amaritudinem quam passus est et caritatem in qua passus est, repone tibi, id est perpetuae memoriae manda, sunt enim haec necessaria ad medicamenta utiliter, id est ualentia ad omnem medicinam salutis.
20. Vigesimo, ut dicit Plinius, cor eius in cibo sumptum soluit quartanam. Significat amorem bonitatis Christi animae inuisceratum pellere a mente quattuor mundi uitia maiora, scilicet superbiam, auaritiam, luxuriam et uanam gloriam, Rom. 7: Lex enim spiritus uitae in Christo Iesu liberauit me a lege peccati et mortis. Bernardus in libro De diligendo Deum: "Nil iustius, nil fructuosius quam diligere Deum. Causa autem diligendi Deum est ipse Deus; modus uero diligere sine modo".
21. Vigesimo primo, ut dicit Plinius, pellis eius fugat haemorroidas si super eam sedeatur. Significat considerationem uitae Christi et exemplorum eius fugare et refrenare abusus quinque sensuum si ad imitationem perducatur. Haemorroidae enim est fluxus sanguinis de quinque uenis ani. I Cor. 10: Imitatores mei estote, sicut et ego Christi. Augustinus in pluribus locis: "Omnis Christi actio nostra est instructio". Anselmus in libro Cur Deus homo: Merita Christi facta sunt nostra, quia fuerunt in carne nostra.
22. Vigesimo secundo, ut dicit Plinius, inunctio sepi renium eius et inunctio fimi eius fugat lupos ab homine iniuncto. De huiusmodi significat exempla castitatis et humilitatis Christi percepta opere et cordi radicata fugare daemones et hostes omnes ab anima et dare pacem, Matth. 11: Discite a me, quia mitis sum et humilis corde, et inuenietis requiem animabus uestris. Iugum enim meum suaue est, castitatis scilicet, et onus meum leue, humilitatis sanctae. Augustinus De uera religione: "Qui didicerunt a Domino humiles esse, plus orando et meditando proficiunt quam legendo et audiendo".
23. Vigesimo tertio, ut dicit Plinius, quando semel satiatur duobus aut tribus diebus cibo caret. Significat uirum bonum sua necessitate contentum et nil ulterius requirentem, Prou. 13: Iustus comedit et replet animam suam, uenter autem impiorum insaturabilis. Hieronymus Ad Nepotianum: "Natus in paupere domo et tugurio rusticano, qui milio rugientem uix satiare poteram, uentrem nunc similam et mellem fastidio".
24. Vigesimo quarto, ut dicit Plinius, coitum pardi cum leaena sua solo odore cognoscit, et quando eam depraehenderit statim punit et totus in adultere poenam surgit nisi illa prius in flumine uiuo se lauerit. Significat uirum sanctum coinquinationem carnis suae uel animae quamcumque cum mundo statim discemere et cognoscere et zelo contra eam insurgere nisi poenam uoluntarie corpus subeat, et sic flumine lacrimarum culpam purget et abluet, I Macch. 2: Phinees zelando zelum legis, accepit pactum sacerdotii aeterni. Scribitur de beato Nicholao in uita eius: mulierum consortia, licet ab ipso pueritiae suae tempore exhorruerit, tamen ex hoc quasi quandam pestem fugiebat. Crescebat quoque quotidie fama bonitatis eius quae ubique laudem ferebat Nicholai.
25. Vigesimo quinto, ut dicit Plinius, diutissime uiuit, quod patet per consumptionem dentium. Significat uirum sanctum longanimiter perseuerare in bono, id est usque ad mortem, Apoc. 2: Esto fidelis usque ad mortem, et dabo tibi coronam uitae. Augustinus in Glossa super principium Iac. 1 Omne gaudium etc.: "Spe illius boni ad quod tenditis, omne quod uobis in uia contigerit tollerate".
26. Vigesimo sexto, ut dicit Aristoteles libro XVIII, habet multas fixuras in pedibus, et ideo facit filios caecos. Significat uirum sanctum multas expansiones habere supermentalium desideriorum ad Deum, et ideo facere opera sua occulta mundo quantum ex pia intentione, Eccli. 24: Quasi terebinthus expandi ramos meos, et rami mei honoris et gratiae. Gregorius in homelia De thesauro euangelico: "Sic bona opera fiant in publico, quatenus intentio maneat in occulto".
27. Vigesimo septimo, ut dicit Aristoteles libro praemisso, serratos habet dentes, et ideo facit filios imperfectos. Significat potentem in saeculo diuisum in sua familia uel cura siue potentia, et ideo non producentem opera laude digna, Luc. 11: Omne regnum in se ipsum diuisum desolabitur et domus supra domum cadet. Hieronymus Super Matth.: "Sicut concordia paruae res crescunt, sic discordia maximae collabuntur".
28. Duodetrigesimo, ut ponit Aristoteles libro praefato, transiens per loca asperiora ungues intra pedem recolligit et recondit, ne laedantur uel hebetentur. Significat uirum sanctum qui tempore displicibilium sibi scit per dissimulationem transire et fines perseuerantiae in bono attendere et custodire, ne quoquo modo ab itinere cepto ad Deum suum impediantur uel retardentur, Prou. 12: Qui dissimulat iniuriam, callidus est. Matth. 10: Ecce ego mitto uos sicut oues in medio luporum. Estote ergo prudentes sicut serpentes et simplices sicut columbae. Augustinus in sermonibus: "Vrunt quidem tribulationes, sed bonos non ad consumptionem sed ad purgationem. Tribulatio est tamquam emplaustrum, modo urit te, modo sanat te".
29. Vndetrigesimo, ut dicit Plinius libro VIII, animi eius index cauda est, sicut equorum aures. Nam quando irascitur primo terram cauda uerberat, deinde crescente ira cum illa tergum percutit et flagellai. Significat uirum sanctum ex zelo Dei et perseuerantiae semper carnem suam castigantem, I Cor. 9: Castigo corpus meum et in seruitutem redigo, ne forte cum aliis praedicauerim, ipse reprobus efficiar. Gregorius in homelia super Hoc est praeceptum meum: "Ecce electi Dei carnem domant, spiritum roborant, aeternam patriam uocibus moribusque praedicant".
30. Trigesimo, ut dicit Avicenna libro XVII cap. 1: est animal cibi auidum et gulosum, et ideo sine masticatione deuorat cibum suum et non eicit stercus a se nisi semel in duobus diebus aut tribus, et est illud siccum sine humido et ualde foetens. Significat nobiles secundum saeculum edacitati gulae deditos ac propterea infamia quadam uocatos, Phil. 3: Quorum Deus uenter est et gloria in confusione ipsorum, qui terrena sapiunt. Bernardus in sermonibus: "Voluptas gulae quae tanti hodie extimatur, uix duorum continet latitudinem digitorum". Hieronymus: "Non propter fascianum, sed propter pomum homo cecidit".
31. Trigesimo primo, ut dicit idem, quando scinditur uenter eius, exit malus humor et anhelitum habet foetidum et infectiuum. Significat peccatorem notorium uenientem ad confessionem, Ios. 7: Dixit Iosue ad Achor, illum infamatum et transgressorem publicanum, Fili confitere et da gloriam Deo et indica mihi quid feceris, ne abscondas. At ille dixit 'Vere ego peccaui Domino Deo Israel' Ambrosius in sermone Beati Petri ad uincula: "Lauant lacrimae delictum quod uoce pudor est confiteri".
32. Trigesimo secundo, ut dicunt Aristoteles et Avicenna, efficitur rabiosus sicut canis, et tunc habet morsum mortiferum et uenenosum. Est etiam animal crudele et furibundum prae indignatione uerberans semetipsum, fremit propter iram et frendit dentibus, maxime quando esurit. Et animalibus transeuntibus ut rapiat insidians eis de antris et specubus exeuntibus ad pastum ex improuiso insilit et ea ungue et dente crudeliter dilaniat et occidit. Carnem, ossa et pellem comminuit et confringit et confracta frustatim deuorat. Et si uiderit quempiam uenire contra se, ut praedam eripiat quam rapuit, praedam amplexatur et frendet et terram cauda percutit. Et si appropinquauerit in ipsum insilit, quo uicto ad praedam redit. Sanguinem animalis occisi a se primo bibit et lambit et deinde residuum discerpens membratim diuidit, deuorat et deglutit. Significant haec omnia rabiem, iram, furorem et crudelitatem et impietatem diaboli et tyrannorum huius saeculi et infidelium potentum mundi et haereticorum circa animas siue personas pauperum Christi et christiani populi, I Petr. 5: Aduersarius uester diabolus tamquam leo rugiens circuit quaerens quem deuoret. Eccli. 13: Venatio leonis onager in eremo; sic et pascua sunt diuitum pauperes etc. Gregorius in homelia super Hoc est praeceptum: "Electi Dei occidi possunt, et flecti nequeunt". Chrysostomus De laudibus Pauli: "Paulus tyrannos ac populos spirantes furorem, uelut quosdam esse culices extimabat".
33. Trigesimo tertio, ut dicit Aristoteles libro II, similiter Avicenna: prius mouet pedem dextrum semper et post sinistrum. Significat affectum uiri iusti principaliter moueri erga diuina et post circa humana necessaria, iuxta formam Domini Matth. 6: Quaerite primum regnum Dei et iustitiam eius, et haec omnia adicientur uobis. Dionysius De angelica hierarchia: "Mobile angelorum semper circa diuina et in diuina fertur".
34. Trigesimo quarto, ut dicit Aristoteles ibidem, collum habet quasi immobile et ualde rigidum. Significat elationis et pertinaciae extensionem et duritiam in homine saeculari potente, Iob 15: Cucurrit aduersus Deum erecto collo, et pingui ceruice armatus est. Iob 40: In collo eius morabitur fortitudo, id est pertinacia et duritia. Quo contra Bernardus Super Cant.: "Disce a Christo modestiam" etc.
35. Trigesimo quinto, ut dicit Aristoteles ibidem, parum habet de medulla in ossibus. Significat hypocritam siue diuitem secundum saeculum qui, quamuis multum uideatur extra habere in substantia uel apparentia, modicum tamen habet aut nihil in anima de Dei gratia atque uirtute salutifera, Agg. 1: Seminastis multum, et intulistis parum; et qui mercedes congregauit, misit eas in sacculum pertusum. Bernardus De contemptu mundi: "Deum quaerunt per ista exteriora deserentes sua interiora, quibus interior Deus est. Idcirco ab exterioribus redeundum est ad interiora, et ab interioribus ad superiora".
36. Trigesimo sexto, ut dicit Plinius libro VIII, eius ossa sunt ita dura ut ex eorum collisione exeat ignis. Significat obstinationem in mundano potente cui excusso de uita praesenti per mortem, sequitur ignis inferni, Iob 20: Fugiet arma ferrea, et irruet in arcum aereum. Deuorabit eum ignis qui non succenditur, affligetur relictus in tabernaculo suo. Dicebat beatus Andreas Aegeae proconsuli: "Curre per te miser dum potes, ne tunc uelis quando non poteris. Te sempiternus exspectat interitus palea aeterni incendii".
37. Trigesimo septimo, ut dicit Isidorus, cum quis telum contra eum iactat, ipsum tamen non tangit, telum iactantem sternit quidem, sed nequaquam ipsum uulnerat neque laedit. Significat uirum nobilem spiritu qui dedignatur reddere malum pro malo, Rom. 12: Non reddentes malum pro malo, sed e contrario benedicentes. Hieronymus in epistolis suis: fuit philosophus qui cum cetera memoriae commendaret, solius iniuriae obliuiscebatur. Eccli. 10: Omnis iniuriae proximi ne memineris, et nihil agas in operibus iniuriae.
38. Trigesimo octauo, ut dicit Solinus, unguis utitur pro mucrone. Significat uirum religiosum contra hostiles impugnationes districtione abstinentiae et austeritatis stimulis se iuuantem, II Cor. 10: In carne enim ambulantes, non secundum carnem militamus. Scribitur de beato Francisco in eius uita quod cogebat carnem prorsus seruire spiritum.
39. Trigesimo nono, ut dicit Aristoteles, maximae est caliditatis. Significat uirum saecularem multum luxuriosum et ualde carnalitati intentum, Eccli. 23: Anima calida quasi ignis ardens, non satiabitur donec aliquid glutiat. Homini fornicario omnis panis dulcis, non desinet donec incendat ignem, et moriatur transgrediens in lecto non suo. Augustinus Contra quinque haereses: "Si crux aduersatur uoluptati, et uoluptas cruci, quomodo se excusare poterunt uoluptatum amatores, ut non iudicentur Christi persecutores? Rei sunt mortis Christi, et si non sicut actores, tamen sicut sacramenti tanti contemptores".
40. Quadragesimo, ut dicunt Dioscorides et Plinius libro XVIII, cum caro eius excedat in calore, ad esum est nociua. Significat hominem excedentem in lasciuia nocere aliis per malum exemplum, 1 Cor. 5: Omnino auditur inter uos fornicatio etc. Expurgate itaque uetus fermentum etc. et praemittitur: Nescitis quia modicum fermentum totam massam corrumpit? Bernardus De consideratione: "Qui iustitiae ardent zelo omnem carnis impuritatem abominantur uehementissime et persequuntur".
41. Quadragesimo primo, ut dicit Plinius libro VIII, in partu catuli eius laniantur parentis uterus, et ideo non saepe parit leaena, sed quanto plus uiuit, tanto per successionem annorum sterilescit. Significat afflictionem quam sustinent sancti uiri in faciendo et conseruando et nutriendo filios Deo et Ecclesiae, Gal. 4: Filioli mei, quos iterum parturio, donec formetur Christus in uobis. Chrysostomus De laudibus Pauli: "Paulus quasi totum mundum genuisset. Sic totus dissecabatur cum conuersos pereuntes uideret".
42. Quadragesimo secundo, ut tangit Hieronymus Iudic. 16 super illo uerbo clausum in carcere molere fecerunt: Capitur leo sic. Duplex fit fouea, una continue iuxta aliam. In secundaria ponitur una cauea siue cista quae de facili clauditur quanto tangitur. Ponitur autem agnus uel ouis in fouea prima, in quam salit leo quando esurit pro ouicula cupidus. Videns autem se non posse de fouea erumpere, erubescit se deceptum et uolens intrare secundariam ut ibi lateat prae pudore, incidit in decipulam siue caueam praeparatam ibidem, quae post eius introitum subito se claudit et ipsum ulterius non permittit exire, sed in caueam extra foueam extrahitur captus et catenatus donec edometur. Significant haec callida argumenta et subtiles et multiplices malitias diaboli et daemonum eius ad irretiendas maiorum de Ecclesia animas et faciendo cadere de peccato in peccatum usque ad mortem ultimam, Iob 40: Protegunt umbrae umbram eius; circumdabunt eum salices torrentis. Absorbebit flumen et non mirabitur Habet enim fiduciam quod influat Iordanis in os eius. Leo Papa in sermone De circumcisione: "Nouit diabolus cui adhibeat incitamenta luxuriae, cui apponat uirus inuidiae, cui ingerat illecebras gulae" etc. "Habet plurimos ex eis quos tenacius alligauit sibi quorum ad deceptionem aliorum et ingeniis utatur et linguis".
<Cap. 32: De leaena>
Leaena has habet, praeter leonem, speciales condiciones siue proprietates.
1. Nam primo, ut dicit Aristoteles et Plinius et narrat Isidorus libro XII, bestia est multum libidinosa; semper enim gestit in coitum. Significat mulieres lasciuas et incestuosas; Eccli. 26 dicitur de muliere huiusmodi: Sicut uiator sitiens ad fontem os aperiet, et ab omni aqua proxima bibet, et contra omnem palum sedebit, et contra omnem sagittam aperiet pharaetram donec deficiat. Talis erat illa Aphrodixa quae, ut legitur in passione beatae Agathae, pessima exsistens in se, habebat nouem filias turpissimas ad coinquinationem animarum castarum et beatae Agathae.
2. Secundo, ut dicunt iidem, leone crudelior est, maxime quando habet fetum. Significat mentem auari diuitis siue usurarii feram et crudelam contra pauperes praecipue quando habet heredes, Iob 15: Concepit dolorem, et peperit iniquitatem, et uterus eius praeparat dolos. Ambrosius in libro De officiis: "Nullum adminiculum praestant diuitiae ad beatam uitam. Quod euidenter Dominus in Euangelio demonstrauit cum dixit Beati pauperes et Vae uobis diuitibus qui habetis hic consolationem uestram".
3. Tertio, ut dicunt iidem, pro filiis se morti exponit et pro ipsorum defensione uenatorum iacula non pertimescit. Significat bonum praelatum in Ecclesia qui pro salute subditorum siue spiritualium filiorum et pro defensione Ecclesiae libertatis et euangelicae ueritatis se morti exponit, Ioan. 10: Bonus pastor animam suam dat pro ouibus suis. Eccli. 4: Pro iustitia agonizare pro anima tua et usque ad mortem certa pro iustitia, et Deus expugnabit pro te inimicos tuos. Gregorius Super Ez.: "Nihil tam placet Deo quam zelus animarum et salus ipsarum".
4. Quarto, ut dicunt Plinius et Aristoteles, facit filios informes, parit et paruos magnitudine mustelarum in principio. Significat Ecclesiam filios despectos humilitatis habitu in principio conuersionis reddentem, sed in processu uirtutibus claris proficere eos facientem, I Cor. 4: Nos stulti propter Christum, uos autem prudentes in Christo. Il Cor. 4: Humiliamur sed non deicimur. Scribitur de beato Francisco in uita ipsius quod tempore suae conuersionis fuit in Christi humilitate primo fundatus et sic concepit spiritum euangelicae sanctitatis.
5. Quinto, ut dicunt Aristoteles et Plinius et Isidorus, plures facit filios in prima uice siue in primo anno quam in sequentibus; nam propter acumen unguium filiorum laeditur matrix eius, et sic annuatim sterilescit. Significat illos qui sunt probiores in iuuentute quam in senectute siue meliores in principio quam in fine, Gal. 3: Sic stulti facti estis, ut cum spiritu coeperitis, nunc carne consumamini. Hieronymus Ad Nepotianum: "Procliuius est enim ei malorum aemulatio et quorum uirtutes assequi nequis, cito uitia imitaris".
6. Sexto, prae feruore libidinis commiscetur pardo et ne depraehendatur a suo leone, qui odore turpem commixturam sentit, in flumine statim se abluit. Significat animam peccatricem quae, recognoscens se peccato foedatam et a sponso aeterno digressam, ad poenitentiam cum lacrimis currendo gratia Spiritus Sancti lauatur, iuxta illud Ps. 6: Lauabo per singulas noctes lectum meum; lacrimis meis stratum meum rigabo. Ambrosius in sermone Beati Petri ad uincula: "Lauant lacrimae delictum".
<Cap. 33 : De leopardo>
Leopardus has proprietates habere probatur secundum auctores et doctores naturales.
1. Primo enim, ut dicit Isidorus libro XII, est bestia saeuissima ex leaenae et pardi adulterio generata. Significat generationem malorum ex matre concupiscientia et diaboli operantis causatam, Ez. 16: Pater tuus amorrhaeus et mater tua cethaea; "pater diabolus, mater concupiscentia mala", secundum Hieronymum in originali.
2. Secundo, ut dicit Aristoteles, est animal ualde praeceps et sitit sanguinem. Significat hominem leuem et iracundum in excessu, Eccli. 8: Cum iracundo non facias rixam, et cum audace ne eas in desertum; quoniam quasi nihil est ante illum sanguis, et ubi non est adiutorium, elidet te. Dionysius De diuinis nominibus: "Furiosi et contentiosi et iracundi pacem appetunt quam inuenire nesciunt".
3. Tertio, ut dicit Aristoteles, femina crudelior est quam sit masculus. Significat peiorem iram et malitiam mulieris quam hominis, Eccli. 25: Omnis malitia, nequitia mulieris. Origenes De Canaanea: "Mulier caput peccati, arma diaboli, corruptio legis antiquae, expulsio paradisi".
4. Quarto, ut dicit Isidorus, habet colorem uarium sicut pardus. Significat hypocritas et duplices, Eccli. 2: Vae duplici corde, et labiisscelestis, et manibus malefacientibus, et peccatori terram ingredienti duabus uiis. Ambrosius Super Lucam: "Simulata aequitas est duplex iniquitas".
5. Quinto, ut dicit Aristoteles, saliendo non currendo insequitur praedam; et si in tertio uel quarto saltu praedam non capit, prae indignatione sistit, et quasi uictus retro redit. Significat diabolum qui per impetum tentat animas ut irretiat; qui, si non obtineat factis multis aggressibus, confusus abscedit et gradum sistit, Luc. 4: Consummata omni tentatione, recessit ab eo diabolus usque ad tempus. Glossa Super Tob. 6 cap.: Diabolus stetit super brachium crucis, considerans in Christo utrum aliquam maculam peccati haberet, et cognoscens quod minime, recessit summe deiectus.
6. Sexto, ut dicit Aristoteles, corpus eius cum cauda et pedibus leoni assimilatur, sed in capite formam pardi imitatur. Significat hypocritam uel factum hominem ex omni gestu et habitu probi uiri speciem praetendentem, sed a capito suo diabolo in intentione numquam recedentem, Ier. 4: Sapientes sunt ut faciant mala, bene autem facere nescierunt. Iob 39: Penna struthionis similis est pennis herodii et accipitris; induratur ad filios suos quasi non sint sui. Quo contra Ambrosius Super Luc.: "Cui Deus portio est, non debet curare nisi Deum".
7. Septimo, ut dicit Isidorus, leoni masculo mirabiliter est exosus. Vnde uelut minor corpore, timens leonem, facit foueam subterraneam duplex orificium habentem, unum per quod intrat, aliud per quod exit. Est autem fouea illa in utroque orificio ualde ampla et in medio magis stricta. Veniente itaque leone, subito in foueam se mergit, quam perueniens leo cum impetu subintrat ubi triumphare de leopardo putat. Sed propter magnitudinem corporis per medium foueae, ubi strictior est, libere transire nequit. Quem sciens leopardus ibi in strictura impeditum illico foueam egreditur et iterum in parte opposita foueam intrans, leonem a tergo morsibus et unguibus aggreditur, et sic saepe arte non uiribus de leone uictoriam obtinet leopardus. Significat quod frequenter mali homines faciunt per astutiam et malitiam circa bonos et probos et maxime praelatos quod non ualent per potentiam, fer. 13: Si potest Aethiops mutare pellem suam, et pardus uarietates suas; et uos poteritis benefacere cum didiceritis male. Bernardus Super Cant.: "Videas malos ambulare seorsum, conuenire sibi et sedere pariter, moxque laxare procaces linguas in detestandum susurrium. Vna uni coniungitur, nec spiraculum incedit per eas, tanta est libido detrahendi audiendiue detrahentem. Ineunt familiaritates ad maledicendum, concordes ad discordiam. Conciliant inter se inimicissimas amicitias, et pari consentaneae malignitatis affectu odiosa celebratur collatio; hanc secum egere Herodes et Pilatus quondam qui facti sunt amici in die dominicae mortis, Luc. 23".
8. Octauo, ut dicit Plinius, quando aegrotat, sanguinem caprae agrestis bibit et sic inde languores euadit. Significat infirmitates spirituales curari in homine haustu affectuosae deuotionis ad Christi sanguinis aspersionem in cruce, Hebr. 12: Deponentes omne pondus, et circumstans nos peccatum, aspiciamus in auctorem fidei et consummatorem Iesum, qui proposito sibi gaudio sustinuit crucem, confusione contempta.
9. Nono, ut dicunt Aristoteles et Auicenna, quando comedit aliquod uenenosum, tunc quaerit stercus hominis et comedit ipsum. Et ideo uenatores illum fimum suspendunt super arborem, et cum uenit leopardus ad arborem, saltat ut accipiat ipsum et interim uenatores occidunt eum. Significat hoc quod daemones capiunt hommes per diuitias quas sibi fingunt omnium suarum necessitatum et infirmitatum solatium, Luc. 8: A uoluptatibus et diuitiis euntes, suffocantur et non referunt fructum. Ambrosius in libro De officiis: "Nullum adminiculum praestant diuitiae ad beatam uitam".
<Cap. 34: De lepore>
Lepus has habet condiciones siue proprietates secundum auctores communes.
1. Primo enim, ut dicit Isidorus libro XII, est animal uelox. Vnde dicitur lepus, quasi leuipes, quia uelociter currit. Nullum enim habet genus armorum nisi membrorum leuitatem. Significat uirum religiosum expedito desidero et affecto et operatione proficiscentem in Deum, Ps. 118: Viam mandatorum tuorum cucurri, cum dilatares cor meum. Scribitur de beato Francisco in uita ipsius quod ordinato progressu ab imis peruenit ad summa.
2. Secundo, ut dicit idem ibidem, est animal timidum et imbelle. Significat religiosum timentem Deum et innocentera siue mitem, Prou. 28: Beatus homo qui semper est pauidus; qui uero mentis est durae, corruet in malum. Augustinus De ciuitate Dei: "Ad innocentis officium spectat non solum nemini malum inferre, sed et alios a peccato cohibere".
3. Tertio, ut dicit idem in eodem, debilis est uisus, sicut et cetera animalia, palpebras in dormitando non claudentia. Significat uirum euangelicum simpliciter et non curiose circa facta aliorum incedentem, iuxta formam illam Eccli. 11: De ea re, quae te non molestat, ne certaueris umquam, et in iudicio peccantium non consistas, fili, ne in multis sint actus tui. Augustinus in libro Confessionum: "Curiosum genus hominum ad cognoscendum uitam alienam, desidiosum ad cognoscendum suam".
4. Quarto, ut dicit idem in eodem, melioris est auditus potissime quando aures eius sunt erectae. Habet enim aures longas ualde et flexibiles quibus defendit oculos ab infestatione ciniphum et muscarum. Significat auidos auditores doctrinae sacrae cuius auditu perseueranti defenduntur a tentationibus daemonum et infestationibus carnalium uoluptatum, Prou. 8: Beatus homo qui audit me, et qui uigilat ad fores meas quotidie. Prou. 1: Qui me audierit, absque terrore quiescet, et abundantia perfruetur malorum timore sublato. Adamantius Super Ios. 15: "Virtuosiora sunt uerba Scipturae quam umquam carmina incantantium uenenata".
5. Quinto, ut dicit Aristoteles libro III, pedes leporis sunt subtus pilosi, quod in aliis animalibus rarius inuenitur. Est enim ei sub pedibus multa pilorum uillositas, ut pili pedis carnositatem in currendo per aspera a laesione defendant. Significat affectum religiosi uiri repletum cogitationibus sanctis, quibus mediantibus in conuersando a malis protegitur, Prou. 21: Cogitationes robusti semper in abundantia, omnis autem piger semper in egestate est. Legitur de beato Antonio Ordinis Minorum quod ita demum lecta tenaci commendabat memoriae quod memoria utebatur pro libris.
6. Sexto, ut dicit idem in eodem, crura eius posteriora sunt anterioribus longiora. Quod fuit necessarium ad facile corpus eleuandum in cursu quando fugeret contra montem. Vnde difficilius capitur contra montem quam contra uallem. Et hoc accidit propter articulorum breuitatem. Significat religiosum iuuantem sua spiritualia per omnia tempora et semper cum magna strenuitate se accingentem ad meliora et festinantem ad superiora et fugientem mundi pericula, Cant. 2: Fuge, dilecte mi, assimilare capreae hinnuloque ceruorum super montes Bethel. Augustinus in libro Confessionum X: "Conterritus peccatis meis et grauatus mole miseriae meae agitaueram corde meditatusque fueram fugam in solitudinem".
7. Septimo, ut dicit Plinius libro VIII, dicuntur lepores gignere sine matre. Significat uiros religiosus conceptus supermentales habere sine mundana concupiscentia, Tob. 4: In mente habeto Deum et caue ne aliquando peccato consentias et praetermittas praecepta Dei nostri. Et omnia consilia tua in ipso permaneant. Legitur de beato Dominico in uita ipsius quod ad totius perfectionis studium se totum conferens sacris se meditationibus occupabat, et lectioni et orationi sine intermissione uacabat.
8. Octauo, ut dicit idem, utile est animal quoad esum et uestitum et quoad multiplicem medicinam. Nam eius coagulum ualet contra uenenum, cerebrum contra tremorem capitis, sanguis mitigat dolorem oculorum et, ut dicit Aristoteles, non inuenitur coagulum in aliquo animali in utraque mandibula nisi in lepore. Et quanto eius coagulum est uetustius, tanto melius, ut dicit Plinius. Significant haec quidquid est in bono religioso esse utile Ecclesiae et aedificationi fraternae, iuxta formam apostoli II Tim. 3: Perfectus sit homo Dei, et ad omne opus bonum instructus. Bernardus in libro De amore Dei: "Sanctis uiris uniuersa caro est instrumentum boni operis".
<Cap. 35: De lyncibus>
1. Lynx lyncis, ut dicit Plinius libro VIII cap. 39 et Isidorus libro XII, primo sic est dictus quia in luporum genere et numero ponitur. Significat hypocritam uel haereticum, lupos in Euangelio nominatos, Matth. 7: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces. Etenim haereticus in parochia, hypocrita in familia, lupi surit in grege; ideoque merito praecauendi.
2. Secundo, ut dicunt iidem, bestia est similis lupo, dorsum habens maculis distinctum. Significat hypocritam uel haereticum assimilari diabolo, plenumque uitiis et peccatis et maculis notatum, Prou. 6: Homo apostata, uir inutilis; peruerso corde machinatur malum. II Tim. 3: Homines corrupti mente, reprobi circa fidem. Proficientes in peius, errantes et in errorem mittentes. Ambrosius Super Lucam: "Simulata aequitas non est aequitas, sed duplicata iniquitas". Dionysius in responsione Ad Architectam: Duplici peccato peccat, qui post peccatum se iustificat.
3. Tertio, ut dicunt iidem, subtilissime uidet. Significat hypocritam uel haereticum iudicantem bonos uiros et facta eorum, Prou. 14: Ambulans recto itinere, et timens Deum, despicitur ab eo qui infami graditur uia. Chrysostomus in sermone Decollationis Baptistae: "Herodes tu adulterium facis, et in carcerem uadit Ioannes".
4. Quarto, ut dicunt iidem ibidem, maledictae naturae est. Nam cognoscens urinam suam conuerti in gemmam pretiosam, quae ligurius appellatur, inuidens et dolens quod debeat transire in humanum usum, urinam egestam abscondit sub humo. Sed ibi citius in lapidem solidatur, ut ponunt praefati duo. Significat hominem nequam et liuidum qui uidens se posse aliis magna bona facere tam spiritualiter quam temporaliter non uult, immo facit contrarium; sed Deus fructum animarum semper per uiam aliam malo illius uelle compensat, Eccli. 14: Viro cupido et tenaci sine ratione est substantia, et homini liuido ad quid aurum? Qui sibi nequam est, cui alii bonus erit? Iob 24: Maledicta sit pars eius in terra. Et nomen eius non celebretur in plateis. Seneca De quattuor uirtutibus: "Auaro nil potest melius optari nisi quod diu uiuat". Hieronymus in epistola Ad Paulinum: "Auaro tam deest quod habet quam quod non habet, credenti totus mundus diuitiarum est, infidelis etiam obolo indiget". Quo contra Chrysostomus, homelia 3 De laudibus Pauli: "Nil tam imitationem Christi et Pauli parit quam ut bonum eius in commune proficiat atque uniuersis utiliora prouideat. Quod bene apostolus intellexit cum dixit: Imitatores mei estote, sicut et ego Christi; et: Estote imitatores Dei sicut filii carissimi. Et ambulate in dilectione sicut et Christus". Huc usque Chrysostomus.
<Cap. 36: De lupo>
Lupus has proprietates siue condiciones habere cognoscitur.
1. Primo enim, ut dicit Isidorus libro XII, lupus dicitur quasi lepos, eo quod ei quasi leoni uirtus sit in pedibus. Significat diabolum, Antichristum, tyrannum uel raptorem hominem quorum conatus et fortitudo maxime et potissime ad membra Ecclesiae extrema et infirma subuertenda extenditur. Vnde de ipsis perditis a talibus lupis conquaeritur mater Ecclesia, Iob 30: Pedes meos subuerterunt et oppresserunt quasi fluctibus semitis suis. Dissipauerunt itinera mea, insidiati sunt mihi, et praeualuerunt. Gregorius in Moralibus: "Lupi nomine designatur raptor quilibet et diabolus".
2. Secundo, ut dicit Isidorus, rapax est et cruoris appetitiuus. Rabiae enim rapacitatis quemcumque inuenerit, trucidat. Significat diabolum uel auarum excessiua edacitate et uoraci cupiditate, neci et depauperationi hominum intendentes et aspirantes, Iob 41: De ore eius, id est diaboli uel usurarii et huiusmodi secundum Gregorium, lampades, id est ardores ad mala, procedunt, sicut tedae ignis accensae, concupiscentiae malae. De naribus eius procedit fumus, superbiae sicut ollae succensae atque feruentis. Halitus eius, id est instigatio, prunas ardere facit, id est concupiscentias in anima inflammari.
3. Tertio, ut dicit Isidorus, lupus si ab homine praeuisum se senserit, deponit audaciam feritatis. Significat diabolum uel eius magnum membrum qui cum suam astutiam et conatum ad nocendum aduertunt praecognosci et discerni, a uiris sanctis remittuntur et temperantur a sua malitia et confunduntur in sua nequitia, II Cor. 2: Nam et ego, si quid donaui propter uos in persona Christi, ut non circumueniamur a Satana; non enim ignoramus cogitationes eius. Exemplum ponit beatus Hieronymus De uitis patrum de quodam adolescente qui habens uoluntatem seruiendi Deo et sentiens se retrahi a daemonibus, confestim expolians se et iactans omnia, nudus cum confutatione daemonum cucurrit ad monasterium.
4. Quarto, ut dicit Isidorus, lupi non amplius quam duodecim dies coeunt in anno; famem diu portant, et post longa ieiunia, multum deuorant. Significant auaros hypocritas et duplices qui multum pro intentione sua reportandi intenta, a uoluptatibus et consolationibus carnis de facto se retrahunt. Post habita uero seu assecuta sua uota, currunt ad lasciuias et uoluptates et sibi eas decuplo quam abstinuerunt, compensant et applicant, Matth. 7: Veniunt ad uos in uestimentis ouium, intrinsecus autem sunt lupi rapaces. A fructibus eorum cognoscetis eos. Beda Super Matth.: Quia reportatis intentis uelut desperate non assecutis ostendunt postea per malam uitam quod praetendebant prius per fictam intentionem et abstinentiae simulationem.
5. Quinto, ut dicit Aristoteles libro VI, lupi tempore coitus sunt ualde saeui, et lupae quando habent catulos sunt magis malae, sicut et feminae canum. Significat luxuriosos ardentes male inflammato amore et tempore talis ardoris et malae inflammationis maxime interiora animarum consumentes et dissipantes, aliisque per foetentia exempla multum nocentes, Eccli. 23: Anima calida quasi ignis ardens, non extinguetur donec aliquid glutiat. Homini fornicario omnis panis dulcis, non satiabitur transgrediens us que in finem. Iob 31: Ignis est usque ad consumptionem deuorans, et omnia eradicans genimina. Gregorius in Moralibus: Ignis istius omnia consumentis, omnia eradicantis, nomine luxuria siue petulantia immundae carnis et foetoris, lasciuiae polluentis accipitur; ut etiam tangit Glossa ibidem.
 6. Sexto, ut dicit Aristoteles libro VII, lupi habent serratos dentes et comedunt auidius carnes; nec comedunt herbas nisi quando infirmantur, et tunc comedunt aliquam tantum ob medicinam. Significant gulosos edaces edaciter qui numquam a satietatibus et uoluptatibus gulae se temperare norunt nisi infirmitatibus praeueniantur coacti, Phil. 3: Multi enim ambulant, quos saepe dicebam uobis, nunc autem et flens dico, inimicos crucis Christi, quorum deus uenter est et gloria in confusione ipsorum qui terrena sapiunt. Bernardus in epistolis: "Voluptas gulae quae tanti hodie extimatur, uix duorum latitudinem continet digitorum".
7. Septimo, ut dicit Aristoteles libro VIII, quando exeunt uel fugiunt, ferunt filios suos secum, et quando exeunt de cauernis comedunt origanum et masticant, ut acuant dentes suos. Significant diabolum et malignum uirum educantes suos et facientes similes sibi, semperque se acuentes et accingentes ad mala, Matth. 23: Vae uobis scribae et pharisaei hypocritae, qui circuitis mare et aridam, ut faciatis unum proselytum. Et cum factus fuerit, facitis eum filium Gehennae duplo quam uos. Gregorius in homelia Dominicae IV Aduentus: "De uenenatis parentibus uenenati nascuntur filii".
8. Octauo, ut dicit idem ibidem, ualde diligit ludere lupus, et si potest rapere aliquem puerum, ludit cum eo prolixius, et in fine occidit ipsum. Significat diabolum libenter ludentem, siue potius illudentem, diu uariis delectationibus oblatis animabus puris et post longas illusions eas spiritualiter interimentem et deuorantem, Iob 40: Omnes bestiae agri ludunt ibi. Gregorius in Moralibus: "Bestiae agri, id est mundi, sunt daemones qui ludunt ibi, quia continue per aera uolitando ad contentationes discurrunt".
9. Nono, ut dicit Homerus in libro De pugnis et astutiis bestiarum, lupus est ualde uigil, et timet ignem. Significat diabolum et omnem hominem suum membrum magnum sollicitos ad omnia mala et tamen timentes ignis infernalis tormenta, Iac. 2: Daemones credunt et contremiscunt. I Pet. 5: Tamquam leo rugiens circuit quaerens quem deuoret. Bernardus Super Cant.: "Quae homines angit uesania, uitiorum sitire absynthium, huius mundi sequi naufragium, uitae labentis infortunium, impiae tyrannidis ferre diuinum, et non magis conuolare ad sanctorum felicitatem ac angelorum societatem".
10. Decimo, ut dicit auctor Proprietatum, dicitur quod si lupus lapidetur, considerat primo iacientem lapidem, et si ille lapis nocuerit ei, ipsum interficiet. Si uero non noceat ei, si depraehenderit ipsum, non multum laedet eum sed parum, et quasi irascendo eum dimittit. Significat furibundos et iracundos obseruantes se uel sua impetentes uerbo aut facto, et se prout possunt ex affectu ulciscentes finaliter in maledictione animae remanentes, Eccli. 27: Ira et furor, utraque execrabilia sunt, et uir peccator continens erit illorum. Quo contra Seneca De quattuor uirtutibus: "Omnis doloris remedium est patientia". Versus: "Nobile uincendi genus est patientia. Vincit qui patitur. Si uis uincere, disce pati".
11. Vndecimo, ut dicit Aristoteles libro VII, lupi quanto sunt seniores, tanto sunt deteriores et nocent hominibus, quia non possunt uenari bestias propter aetatem. Et quia eorum culmi surit debilitati, et eorum senectus cognoscitur in dentibus, quia constringuuntur in senectute. Significant longam uitam peruersorum semper in malignitate crescentem et perseuerantem in malo uerbo et malo exemplo, Dan. 13: Inueterate dierum malorum, nunc uenerunt peccata tua, quae operabaris prius. Is. 65: Peccator centum annorum erit maledictus. Hieronymus Ad Nepotianum: "Procliuis est malorum emulatio" etc.
12. Duodecimo, ut dicit Aristoteles libro VII, luporum interiora sunt debilia ualde et de facili recipiunt corruptionem quando uulnerantur. Significant daemones et malos homines debiles ualde et nullius potentiae realis in spiritualibus et internis, et ideo facile superabiles et confutabiles turpiter a sanctis uiris, Eccle. 9: Melior est canis uiuus, id est prudentior est praedicator uerbi uirilis et zelans, leone mortuo, id est diabolo uel quouis potente reali potentia omni per se destituto. Gregorius in Moralibus: "Debilis est hostis qui non potest uincere nisi uolentem". Iob 26: Prudentia eius, id est uiri sancti, percussit superbum.
13. Decimo tertio, ut dicit idem ibidem, uulnera quae accidunt ex morsu luporum sunt ualde mala quando exit uirus ab eis; et curantur sicut morsus canis rabiosi. Significant in hoc histriones et alios quosdam qui diffamant bonos uiros, quando non dant eis quod uolunt, Mich. 3: Mordent dentibus suis. Et si quis non dederit in ore eorum quippiam, sanctificant super eum bellum. Bernardus Super Cant.: "Ferit caritatem in omnibus lingua maledicta".
14. Decimo quarto, ut dicit idem in eodem, habent magnam fortitudinem in collo et in capite. Significant tyrannos huius saeculi potentiam suam ostendentes in superbiae elatione et saeculari dignitate siue praeeminentiae ostentatione, Iob 15: Cucurrit aduersus Deum erecto collo, et pingui ceruice armatus est. Cunctis diebus suis superbit impius, et numerus incertus est annorum tyrannidis eius. Quo contra Augustinus Ad Probam de orando Deum: "Animus hominis non est sanus nisi quando temporalibus aeterna praeponit".
15. Decimo quinto, ut dicit Aristoteles libro VIII, maximum uigorem habet in orificio siue ore, et est animal ualde uorax. Significat uirum potentem ad maledicta et conuicia et insatiabilem pecuniam, Ps. 10: Quorum os maledictione et amaritudine plenum est. Sepulchrum patens est guttur eorum. Augustinus in sermonibus: "Cum cetera uitia in homine consenescant, sola auaritia reiuuenescit".
16. Decimo sexto, ut dicit Auicenna libro VII: "Sunt quidam ex eis qui naturaliter habent appetitum comedendi pisces; et comedunt uilia quae de suis retibus eiciunt piscatores, et quando non inueniunt, quid comedant de piscatorum reliquiis, uadunt ad retia et dilaniant ea". Significant daemones et malos in magnis et paruis bonis insidiantes actiuis hominibus et mulieribus pietatis operibus deditis et tribulationibus huius saeculi agitatis, et quando non possunt nocere in spiritualibus, procurant pro posse nocere in temporalibus, Hab. 1: Quare, Domine, respicis contemptores, et taces conculcante impio iustiorem se? Facies hominis quasi pisces maris, et quasi reptilia non habentia ducem. Leo Papa in sermone Circumcisionis: "Antiquus hostis non desinit praetendere animarum laqueos, sed ibi causas quaerit nocendi ubi unumquemque uiderit studiosius occupari. Nouit cui adhibeat aestus luxuriae, cui ingerat incitamenta fallaciae" etc.
17. Decimo septimo, ut dicit Physiologus, in nullo mense collum ualet reflectere nisi in Maio quando fiunt tonitrua. Significat uirum superbum non posse melius humiliari et ad Deum reflecti quam per oblectamenta aeternorum solatiorum siue recreationum, quae per madios flores et rosas repraesentantur, et comminationes gehennalium tormentorum, quae per tonitrua significantur, Ez. 2: Missa est ad me manus Domini in qua erat inuolutus liber et expandit illum coram me; et scriptae erant in eo lamentationes et carmen, et uae. Etenim compellit animas praedicator intrare ad dominicain coenam, tum per allectiones praemiorum, tum per comminationes tormentorum, Apoc. 10: Cum locuta fuissent septem tonitrua uoces suas, ego scripturus eram. Ista septem tonitrua nihil aliud sunt nisi uniuersales increpationes uniuersalium abusuum odoratiuae, auditiuae, gustatiuae, tangitiuae, uisiuae, progressiuae, et generatiuae secundum incentiua septem capitalium uitiorum.
18. Duodeuigesimo, ut dicit idem, astutia eius est ut non capiat praedam iuxta locum ubi nutrit fetus suos, sed uenatur tunc a remotis. Quod facit ne requirentes per ipsum sublata, contingat inuenire fetuum suorum locum et auferant eos. Significat astutiam daemonum et malorum hominum qui, ut perniciosius noceant, aliquando pacem dant suis familiaribus aut uicinis ut confidant, et eorum malitias non deprehendant, iuxta illud Ps. 27: Qui loquuntur pacem cum proximo suo, mala autem in cordibus eorum. Prou. 26: Quando submiserit uocem suam, ne credideris ei, quoniam septem nequitiae sunt in corde illius. Augustinus in sermone De uno martyre: "Sic dictum est de diabolo, quia leo et draco est; leo propter impetum, draco propter insidias".
19. Vndeuigesimo, ut dicit idem, quando noctu praedae gratia pergit ad ouile, ne canes eius sentiant odorem, uadit contra uentum, si aliquo casu pes eius calcando super aliquid strepitum fecerit, ipsum pedem castigat diro morsu. Significat diabolum et omnem malignum uirum timentem et cauentem sanctos uiros animarum zelatores quando uolunt alios simplices de Ecclesia perdere. Et quando aliquid contingit eis incautele qua depraehendantur, multum se ipsos repraehendunt et affligunt, Ps. 10: Insidiatur in abscondito quasi leo in spelunca sua. Insidiatur ut rapiat pauperem; rapere pauperem dum attrahit eum. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant".
20. Vigesimo, ut dicit Solinus, oculi eius lucent de nocte ut lucernae. Significat diabolum et omne membrum eius ualidum in tenebris malitiae et erroris maxime exercere subtilitatem et calliditatem suam, Luc. 22: Sed haec est hora uestra, et potestas tenebrarum. Ioan. 3: Omnis qui male agit, odit lucem; et non uenit ad lucem, ut non arguantur opera eius. Augustinus De natura daemonum: "Daemones per subtilitatem scientiae siue acumen sensus, per celeritatem motus, per experimentum longum, aliquando dispositiones hominum non solum uoce prolatas, sed et mente conceptas -- coniecturatione quadam intellige tantum -- mira facilitate perdiscunt plerumque etiam accipiunt potestatem morbos immittere, et ipsum aerem uitiando morbidum reddere; corpora etiam hominum non auertentium possunt, si liceat, penetrare".
21. Vigesimo primo, ut dicit idem, uultum amoris excitatiuum in cauda portat, quem dentibus euellit quando timet capi. Significat diabolum et membra sua semper in fine tentationum et actionum suarum exhibere circa amorem mundalium concupiscentias ualidas atque flammeas, quas tamen interdum omittit, maxime quando timent a sanctis uinci aut depraehendi, II Cor. 11: Ipse enim Satanas transfiguras se in angelum lucis. Non est ergo mirum si ministri eius transfigurentur uelut ministri iustitiae quorum finis erit secundum opera ipsorum. Iob 41: De naribus eius procedit fumus; de ore eius lampades procedunt sicut tedae ignis accensae. Halitus eius prunas ardere facit. Gregorius in Moralibus: Quia suggestio ipsius concupiscentias excitat et inflammat.
22. Vigesimo secundo, ut dicit idem, lapides multum timet. Vnde si quis duos lapides colliserit, lupus audaciam deponit, et perdit si strepitus lapidum peruenerit ad aures eius. Significat diabolum plagas Christi in Scriptura significatas nomine lapidum confricatas in corde hominis deuoti expauescere, et per ipsas deici et obmutescere et totaliter perdere, I Reg. 17: Tulit Dauid baculum quem semper habebat in manibus, et elegit sibi quinque limpidissimos lapides de torrente, et processit aduersus Philisthaeum, et interfecit eum in funda et lapide. Dauid iste est sanctus homo quilibet qui, sentiens contra se insurgere Philisthaeum, id est diabolum, tollit baculum crucis Christi, et elegit sibi quinque limpidissimos lapides de torrente, id est quinque plagas crucifixi siue passionis eius, et procedit aduersus diabolum et superat eum. Origenes in sermonibus: "Tanta est uirtus sedulae meditationis passionis Christi, ut si continue in memoria teneatur nulla concupiscentia, nulla peccati uel daemonum possit superare malitia".
23. Vigesimo tertio, ut dicit idem, filios generat caecos quos tenerrime diligit atque nutrit. Significat haereticos facientes filios et discipulos suos lumine ueritatis priuatos, et nutrientes eos tenerrime in omni caecitate et prauitate, II Cor. 4: Si opertum est Euangelium in his, qui pereunt, est opertum; in quibus Deus huius saeculi excaecauit mentes infidelium, ut non fulgeat illuminatio Euangelii gloriae Christi, qui est imago Dei. Glossa Matth. 12: super illud Omne peccatum etc.: "Haeretica prauitas in ima omnium uitiorum prosternit".
24. Vigesimo quarto, ut dicit idem, ut capras uolentes folia carpere facilius rapiat, sub foliis et herbis latitans se abscondit; plus etiam astutia quam potentia oues decipit. Si quando etiam praeualet, si permittitur, totum gregem strangulat et occidit, partemque praedae quam deuorare non potest, sub terra sepelit et abscondit, et quando esurit, ad eam recurrit. Lanam ouis quam occidit morsu inficit et ex tali lana uestem factam pediculosam ualde reddit, ut dicit Isidorus. Significant haec multiformem malitiam daemonum et malorum hominum ad necem et infectionem et singularem siue priuatum amorem et uniuersalem corruptionem animarum satagentium, Eccli. 11: Attende tibi a pestifero, fabricat enim mala, ne forte inducat super te subsannationem in perpetuum. Admitte ad te alienigenam et subuertet te in turbine, et abalienabit te a uiis propriis. Hieronymus Super Matth.: Cum infidelibus etiam nec nomina debemus habere communia.
25. Vigesimo quinto, ut dicit Aristoteles, in tota sua specie natura luporum naturae ouium aduersatur, in tantum quod etiam cordula facta de intestinis lupi adiuncta cordulis cytharae de intestinis ouis, eas destruit et corrumpit, sicut pluma aquilae adiuncta plumis columbae eas excoriat et corrodit, si diu in uno loco pariter permittantur, ut dicit idem. Significat naturam daemonum et malorum hominum in omnibus etiam minimis aduersantem et contrariantem et nocentem bonis, et maxime simplicibus et humilibus Euangelii, Eccli. 13: Venatio leonis onager in eremo, sic et pascua sunt diuitum pauperes. Quae communicatio sancto homini ad canem? Aut quae pars bona diuiti ad pauperem? Dionysius De diuinis nominibus: "Multitudo daemonum causa est omnium malorum sibi et aliis".
<Cap. 37: De mulo>
Mulus has habere proprietates dignoscitur secundum auctores.
1. Nam primo, ut dicit Plinius libro VII cap. 44, nascitur contra naturam ex equa et asino. Significat spurios tam carnales quam spirituales ex lubrica uita et immoderata petulantia prouenientes, et propterea sic uocitatos, Ps. 31: Nolite fieri sicut equus et mulus, quibus non est intellectus. Ez. 23: Quorum carnes sunt sicut carnes asinorum, et sicut fluxus equorum fluxus eorum. Gregorius in Moralibus: Sicut equi nomine aliquando intelligitur lubrica prauorum uita, sic asinorum nomine immoderata luxuriae petulantia.
2. Secundo, ut dicit idem ibidem, est animal sterile et tamen exercitatiuum ad labores. Non enim eius spermate aliquid generatur propter excessum frigiditatis dominantis in ipso. Significat praelatos quosdam impotentes facere filios spirituales in Ecclesia propter defectum uitae et scientiae, et tamen alias ualentes in occupationibus ecclesiasticis et defensionibus ratione alicuius nobilitatis et potentiae uel probitatis humanae siue naturalis industriae, Deut. 23: Non intrabit eunuchus attritis uel amputatis testiculis et abscisso ueretroin ecclesiam Domini. Gregorius in Pastorali: "Non debet Ecclesiae praefici qui generare filios non potest".
3. Tertio, ut dicit Aristoteles libro VII, quanto plus potat de aqua, tanto plus proficit cibus eius. Significat auditorem sacrae Scripturae auidum et sedulum multum proficere in spiritu et nutriri in gratia Dei, Prou. 8: Beatus homo qui audit me, et qui uigiliat ad fores meas quotidie, et obseruat at postes ostii mei. Qui inuenerit me, inueniet uitam et hauriet salutem a Domino. Dionysius De angelica hierarchia: "Tu autern, O bone puer, diuinus in diuina doctrina factus, secretus esto ab immundis".
4. Quarto, ut dicit Aristoteles libro XVI, non olfacit urinas mularum, sicut aliae bestiae habentes soleas faciunt. Sanguis enim quo natura eorum eget, exit cum superfluitate uesicae. Significat uirum spurium bonum ex uirtute, non imitatorem scelerum paternorum seu maternorum, nec euntem post concupiscentias foetidas et sanguineas eorum, iuxta formam sapientis, Eccli. 18: Homo sapiens in omnibus metuit et in diebus delictorum attendez ab inertia. Post concupiscentias tuas non eas, et a uoluptate tua auertere. Si praestes animae tuae concupiscentias eius, faciet te in gaudium inimicis tuis. Ambrosius De officiis et est in capitulo: "Non natura, sed moribus unusquisque dignitatem comparai sibi".
5. Quinto, secundum Isaac in Diaetis: carnes eius sunt peiores ad nutriendum et digerendum quam carnes asini. Significat lasciuiam inolitam spuriis incorrigibiliorem et perniciorem et magis infamem aliis etiam brutalibus uiris, Eccli. 23: Quasi pullus equinus fugabitur; et ubi non sperauit, apprehendetur. Et erit dedecus omnibus eo quod non intellexerit timorem Domini. Sap. 4: Multigenia impiorum multitudo non erit utilis, et spuria uitulamina non dabunt radices altas, nec stabile firmamentum collocabunt.
6. Sexto, secundum eundem ibidem, et ut dicit Dioscorides, fimus eius combustus et tritus, se cum aceto fuerit temperatus, restringit sanguinem et ualet contra ictus scorpionum. Significat naturam uilis condicionis spuriorum uere recognitam ab ipsis et amore Dei inflammatam et Christi passionis recogitatione sedula conciliatam ualde cohibere ab omni graui peccato et in tentamentis resistere diabolo, Eccli. 13: Humiliare Deo et exspecta manus eius. Eccli. 11: Sapientia humiliati, exaltabit caput illius. Leo Papa in sermone Circumcisionis: "Expergiscere, O homo, et dignitatem tuae agnosce naturae quae, etsi in Adam est deformata, in Christo tamen est reformata".
7. Septimo, secundum commune experimentum, multum caespitat, et ut noceat callide obseruat, propter quod ipsum in prouerbio dicitur quod numquam est sine uitio. Significat haereticum hominem seu uitiosum et malignum uirum qui multum in ueritate offendunt affectu et effectu, et multum callidi sunt ad nocendum animabus, propter quod multum sunt cauendi, II Tim. 3: Quemadmodum autem Iannes et Mambres restiterunt Moysi, ita et hi resistunt ueritati, homines corrupti mente, reprobi circa fidem; sed ultra non proficient. Insipientia enim eorum manifesta erit omnibus, sicut et illorum fuit. Chrysostomus Super Matth.: "Omnis malitia confunditur aliquotiens ratione ueritatis; corrigitur autem numquam, maxime eorum qui malo exemplo et malo proposito peccant".
8. Octauo, secundum uniuersale iudicium, nil ualet in bello uel periculo ad pugnam uel ad fugam. Significat uirum effeminatum non ualentem in tentatione uel fuga seu secessu uirtuoso a uitiis et peccatis et animarum periculis, Os. 4: Cum meretricibus conuersabantur, et cum effeminatis sacrificabant, et populus non intelligens uapulabit. Ambrosius Super Lucam de filio prodigo: "Quid est longinquius quam a se recedere et interfuso saecularis luxuriae aestu diuortio habere sanctorum? Qui enim recedit a Christo, recedit a fonte et thesauro".
<Cap. 38: De muribus>
Mus has proprietates habere cognoscitur secundum auctores antiquos.
1. Nam primo, secundum Isidorum libro XII, est animal pusillum ab humo dictum, eo quod ex humore terrae nascatur. Nam mus terra dicitur, unde et humus. Significat mundanum hominem totum terrenum et in uirtute paruum, Is. 16: Superbia eius et arrogantia eius, plus quam fortitudo eius. Hugo de Sancto Victore in libro De meditatione: "Omnes habent oculum foris ad speciem operis, non intus ad profectum uirtutis. Et haec est causa quare pauci proficiunt".
2. Secundo, ut dicit idem in eodem, eius iecur in plenilunio crescit sicut quaedam marina tunc augentur quae, decrescente luna, deminuuntur. Significat mundanum uirum in quo crescentibus diuitiis, crescit amor diuitiarum cum defectu uirtutum et gratiarum, qui et crescit siue effertur in prosperis et deficit siue deicitur in aduersis, Dent. 32: Incrassatus est dilectus et recalcitrauit, incrassatus, impinguatus, dilatatus; dereliquit Deum factorem suum, et recessit a Deo salutari suo. Poeta: "Crescit amor nummi, quantum pecunia crescit".
3. Tertio, ut dicit idem in eodem, in modum serrae rodit omnia et praescindit, et ideo uocatur sorex. Significat diabolum uel haereticum omnia spiritualia animae deuastantem, Tren. 1: Manum suam misit hostis ad omnia desiderabilia eius, quia uidit gentes ingressas in sanctuarium tuum, de quibus praeceperas ne intrarent in ecclesiam tuam. Bernardus Super Cant.: "Ferit caritatem in omnibus qui se audiunt lingua maledicta et, quantum in se est, necat funditus et exstinguit".
4. Quarto, ut dicit Aristoteles libro VII, non potat; et si potauerit, morietur. Hoc a multis non recipitur, maxime quia multum de aqua fondit. Tamen, quia ueritas est in sermone dupliciter, scilicet uel quantum ad id quod dicitur, uel quantum ad id propter quod dicitur, theologiae sacrae in his uerbis seruatur intentio quantum ad mores, ut sequitur. Significat hominem religiosum abstinentem uotiue et sedule a concupiscentia carnis et saeculi huius. Quem si contingat probare huiusmodi, moritur in anima, Rom. 8: Si spiritu facta carnis mortificaueritis, uiuetis; si secundum carnem uixeritis, moriemini. Maximus episcopus in sermone De uno martyre: "Frustra uiueret sanctus homo in corpore, quando miserabiliter in anima moreretur".
5. Quinto, ut dicit idem, est animal gulosum et cum modica esca decipitur quoniam odore ad eius gustum prouocatur. Significat lasciuum et petulantem iuuenem qui ad modicam suggestionem luxuriae motum carnis sequitur et assequitur ex hoc animae interitum, Prou. 7: Statim eam sequitur quasi bos ductus ad uictimam, et quasi agnus lasciuiens, et ignorat stultus quod trahatur ad uincula, et quod de periculo animae illius agitur. Quo contra Eccli. 18: Post concupiscentias tuas non eas, et a uoluntate tua auertere. Hieronymus Ad Nepotianum: Numquam mulieribus miscearis.
 6. Sexto, ut dicit idem, eius urina est foetida et contagiosa, et morsus uenenosus, cauda etiam eius dicitur uenenosa. Significat detractores et ex abundantia cordis praui loquentes aliis esse pestiferos et nociuos et contagiosos, semperque in fine uerborum ipsorum inueniri uenenum peccati, Ps. 13: Sepulchrum patens est guttur eorum, linguis suis dolose agebant, uenenum aspidum sub labiis eorum. Hieronymus in prologo Super Iosue in fine: "Nos ad patriam festinantes, mortiferos Sirenarum cantus surda debemus aure transire". Item ibidem circa medium: "Quae enim utilitas audientis siue legentis nos laborando sudare et alios detrahendo laborare?"
7. Septimo, ut dicit Plinius libro VIII cap. 28, quidam ex muribus potentes congregant pabulum in foueis suis et in hieme absconduntur et latitant. Nam in autumno masculus et femina spicas congregant et mutuo se onerant super uentrem et per caudam masculus feminam sic onustam ad specum trahit. Qua exonerata et fasciculo in cauerno collocato, iterum redeunt ad laborem. Et congregato fasciculo, mus super dorsum se ponit, quem femina uersa uice onerat, et caudam eius ore comprehendens, masculum pertrahit ad cauernam. Et sic onera deferunt uicibus alternatis. Significat auaritiam et sagacitatem diuitum et lucra eorum et periculum, Eccle. 5: Est et alia infirmitas pessima quam uidi sub sole: diuitiae congregatae in malum domini sui. Pereunt enim in afflictione pessima. Quo contra Chrysostomus in quodam sermone: Felix eleemosyna quae in pauperis dextera collocatur, hanc mihi non calumniator extorquet, non inuidus criminatur, non latro aufertur, non fur nocturnus diripiet, non seruus fugam meditans inuadet, sed semper est tuta, semper integra, semper salua. Etenim omnino feux eleemosyna quae ante conspectum Dei semper ualida inuenitur.
8. Octauo, ut dicit Plinius libro XXIX cap. 7, eius cinis cum melle auribus installatus earum sedat dolorem. Et si quod animal aures subintrauerit praecipuum remedium est fel ipsius cum aceto tepido temperatum auribus instillare. Fimus etiam eius, secundum Dioscorides, cum aceto tritus mundat allopicias et custodit caput a casu capillorum. Tritus quoque et cum uino in potu sumptus, uentrem miro modo soluit. Pellis etiam eius recens calcaneo subducta eius uulnera ad sanitatem perducit. Significant haec quod mali homines in aliquibus bonis et sanctis sunt utiles, et quod humilitas memoriae passionis coniuncta custodit omnes uirtutes et fugat pestes spirituales, Eccli. 13: Sicut communicabit agnus lupo aliquando, sic et peccator iusto; ibidem: Humiliare Deo, et exspecta manus eius. Augustinus in sermone De uno martyre: "Quemcumque morderit astutia Satanae, intueatur Christum in ligno pendentem".
9. Nono, ut dicit idem libro VIII cap. 28, sint quidam de muribus qui uocantur glires, qui dimidio anni dormiunt et dimidio uigilant. Significant in ordinato uiro aptam et discretam distributionem temporis et actionis et uacationis, I Tim. 3: Haec scribo tibi, fili Timothee, ut scias quomodo oportet te in domo Dei conuersari, quae est Ecclesia Dei uiui, columna et firmamentum ueritatis. Chrysostomus De laudibus Pauli: "Paulus nihil otiose agebat, sed omnia aperte et cum sententia probabilique ratione".
<Cap. 39: De mustela>
Mustela has condiciones habere cognoscitur secundum antiquos auctores.
1. Primo enim, ut dicit Isidorus libro XII, mustela quasi mus longus est dicta; nam t???? graece, latine longum dicitur. Significat terrenorum perseuerantem amatorem siue conquisitorem maledictionem diuinitus promerentem finaliter, Is. 65: Puer centum annorum morietur, et peccator centum annorum maledictus erit. Augustinus tractans illud Luc. 16 de mammone iniquitatis: "Omnis diues aut iniquus aut heres iniqui".
2. Secundo, ut dicit idem, ingeniosa ualde est. In domibus enim nutriens catulos eos transfert de loco ad locum, sedemque mutat ne eius nidus ab aliquo depraehendatur. Significat hominem dolosum et cautum ab aliis in factis suis et tractatibus, Ier. 4: Sapientes sunt ut faciant mala, bene autem facere nescierunt. Ambrosius in sermone Dominicae de Passione: "Omnis simulatio et omnis duplicitas mendacium est".
3. Tertio, ut dicit idem in eodem, persequitur serpentes et fugit, mures odit et eos manducat. Passeribus et aliis auibus insidiatur et eorum oua transglutit, ut ponit Plinius. Significat catholicam animam persequentem haereticos et fugientem auaros, detestantem et obiurgantem daemonibus et eorum conceptibus se uiriliter opponentem et superantem, II Tim. 3: Hoc autem scito, quod in nouissimis diebus instabunt tempora periculosa, et erunt homines se ipsos amantes etc. Habentes speciem quidem pietatis, uirtutem eius abnegantes. Et hos deuita. Gregorius Super Ez.: Nil tam placet Deo quam zelus animarum cum detestatione et obiurgatione omnium uitiorum.
4. Quarto, ut dicit Plinius libro VIII cap. 22, filios suos casu aliquo laesos uel mortuos quadam herba sanat, immo ut dicitur, suscitat. Rutam comedit et eius suco se perlinit, et tunc basiliscum inuadit intrepida et occidit. Cauernam enim basilisci cognoscit, quam subintrans ipsum interimit. Significat hominem bonum suas imperfectiones et operationes infirmas deuotione Euangelii Christi Iesu perficientem et transformatione passionis eius contra diabolum uiriliter se accingentem et de eo triumphaliter dimicantem, Sap. 16: Neque herba, neque malagma sanauit illos, sed sermo tuus, Domine, qui sanat omnia. Profecto germinauit terra beatae Mariae herbam uirentem quando peperit filium omnibus fructibus operationis bonae in se et in aliis reflorere facientem.
5. Quinto, ut dicit idem, est animal multum dormiens et somno impinguatur. Significat contemplatiuos aeternae uitae intendentes et in eius deuotione et suauitate supermentaliter uacantes et se praecordialiter reficientes, Cant. 5: Comedite amici, bibite et inebriamini carissimi. Ego dormio et cor meum uigilat. Augustinus De spiritu et anima: "Nihil praestantius ad beatam uitam quam intra semetipsum conuerti et alienum a cupiditatibus effici".
6. Sexto, ut dicit idem libro XXIX cap. 1, fel eius ualet contra aspides. Significat iram per zelum in sancto uiro ualere contra daemones et haereticas pestes et uitiosas actiones, Num. 25: Phinees, filius Eleazari, zelando zelum meum, auertit iram meam a filiis Israel. Bernardus: Decet contra uitia esse impatientem. Bernardus De consideratione ad Eugenium: "Pastores praeuaricantibus se debent exhibere Phinees" etc.
7. Septimo, ut dicit idem, combusta et incinerata adhibetur salubriter medicinae quae est conueniens contra lethargicam passionem ex ueneno aspidis prouenientem; dissoluit enim uim somniferam. Cames quoque eius ualent contra uenenum. Dicitur etiam eius puluis ualere contra fistulam. Significat non solum sanctum uirum ualere in uita ad fructum salutis et remedium omnis spiritualis infirmitatis, sed etiam reliquias eius, Act. 17: Virtutesque non paruas faciebat Deus per manus Pauli, ita ut a corpore eius deferentur semicinctia, et sanarent omnes infirmitates. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant".
<Cap. 40: De murilego>
Murilegus has proprietates inuenitur habere secundum antiquos auctores.
1. Primo enim, ut dicit Isidorus libro XII, ita acute uidet ut fulgore luminis noctis tenebras superet. Vnde a graeco uenit cattus, idem ingeniosus, ut dicit idem in eodem. Significat filios tenebrarum sapientiores filiis lucis in generatione sua, secundum illud Luc. 16. Leo Papa in sermone De circumcisione: "Habet diabolus quosdam ex eis quos sibi tenacius obligauit, quorum ingeniis fraudibus et artibus et linguis ad explementum uoluntatis suae utatur".
2. Secundo, ut dicit idem in eodem, est animal non determinati coloris uel pili. Nunc enim est album, nunc nigrum, nunc flauum, nunc uarium, nunc etiam maculosum in pedibus et in facie et in auribus. Significat hypocritas et apostatas hinc inde, multiformiter suas repraesentationes fictas ostentantes hinc inde, et nullo modo se figentes in ueritate aut stabilientes, Matth. 7: Attendite a falsis prophetis qui ueniunt ad uos in uestimentis ouium, intrinsecus autem sunt lupi rapaces. Ex fructibus eorum cognoscetis eos. II Tim. 3: Quemadmodum autem Iannes et Mambres restiterunt Moysi, ita et hi resistunt ueritati, homines corrupti mente, reprobi circa fidem, sed ultra non proficient. Etenim sicut pardus uariis coloribus, fictus homo se manifestat hinc inde.
3. Tertio, ut dicit Aristoteles et etiam Plinius habet orificium magnum, dentes serratos et acutos, linguam longam, flexibilem et tenuem et subtilem. Significat loquaces siue procaces et mendaces detractores, Ps. 13: Sepulchrum patens est guttur eorum, linguis suis dolose agebant, uenenum aspidum sub labiis eorum. Ier. 9: Extenderunt linguam suam quasi arcum mendacii. Sagitta uulnerans lingua eorum; pacem cum amico loquitur et occulte ponit ei insidias. Bernardus, Super Cant.: "Ferit caritatem in omnibus, lingua maledicta, et necat funditus et exstinguit".
4. Quarto, ut dicunt iidem, est animal in iuuentute ualde lasciuum, iocundum et petulum, agile et impetum faciens ad omne corpus quod circa se mouetur; luditque cum calamo ante se protracto. Significat lasciuos iuuenes impetuose sequentes lubricum siue petulantiam carnis et omnem delectationem oblatam, Prou. 7: Statim eam sequitur quasi agnus lasciuiens, et quasi bos ductus ad uictimam, et ignorat stultus quod trahatur ad uincula, et quod de periculo animae illius agitur. Ambrosius Super Lucam: "Merito filius prodigus prodegit patrimonium qui interfuso luxuriae saecularis aestu, diuortia cepit habere sanctorum, et ipse, inquit, cepit egere".
5. Quinto, ut dicunt iidem, in senectute est animal ualde ponderosum et somnolentum. Significat homines senes qui, exsistentes iuuenes, non curauerunt proficere, ideoque in senectute inueniuntur delitescere et torpescere, Eccli. 25: Quae in iuuentute tua non congregasti bona, quomodo in senectute inuenies ea? Prou. 22: Adolescens iuxta uiam suam, etiam cum senuersit non recedet ab ea. Hieronymus Ad Nepotianum: "Rudis testa diu odorem suum seruat pariter et saporem".
6. Sexto, ut dicunt iidem, cautissime insidiatur muribus et eos plus odore quam uisu praesentiens inuadit in abscondito ac uenatur. Captoque mure, cum eo ludit; sed finito ludo ab ipso deuoratur. Significat malum dominum siue ballinum temporalem insidiantem substantiae et uitae rusticorum pauperum et sub specie boni ipsos depauperantem et ad nihilum redigentem finaliter, Prou. 28: Leo rugiens, et ursus esuriens, princeps impius super populum pauperem. Dux indigens prudentia multos opprimet per potentiam. Sed, sicut dicit beatus Iacobus 2: Iudicium sine misericordia fiet ei qui misericordiam non fecit. Et sicut dicit beatus Bernardus in epistolis: Insolentia diuitum in inferno torquebatur.
7. Septimo, ut dicunt Aristoteles et Plinius, amoris tempore inter catos grauis pugna pro uxoribus committitur, et unus ab alio unguibus et morsibus laceratur grauissime, et tunc uox horrenda emittitur quando ad pugnam mutuam unus ab altero prouocatur. Significant illos qui pugnant et litigant mutuo pro praebendis, Iac. 4: Vnde bella et lites in uobis? Nonne ex concupiscentiis quae militant in membris uestris? Concupiscitis et non habetis, occiditis et zelatis, et non potestis adipisci. Litigatis et belligeratis, et non habetis, propter quod non postulastis. Petitis et non accipitis, eo quod male petitis, ut in concupiscentiis uestris insinuatis. Bernardus De consideratione: "Vnde tam ardens ambitio clericorum, ut nullo modo contenti sint stipendiis obtentarum ecclesiarum?"
8. Octauo, ut dicunt iidem, quando cadit ab alto pedibus excipitur et praecipitatur, uix per casum aliquem laeditur quando deorsum praecipitatur. Significat sanctum hominem cadentem ab alto prosperitatis alicuius temporalis in calamitatem alicuius tribulations excipientem se semper et infallibiliter in affectibus aeternitatis, et numquam posse laedi uel deici a statu caritatis, II Cor. 7: Repletus sum consolatione, superabundo gaudio in omni tribulatione. Chrysostomus De laudibus Pauli: "Paulus mortem et mille cruciatus atque supplicia quasi ludum putabat esse puerorum dummodo propter Christum aliquid sustineret. Etenim coartatus carcere, habitabat caelum".
9. Nono, ut dicunt iidem, fimus quem egerit, ualde foetet, et ideo naturaliter ipsum sub terra abscondit, et pedibus occultando operit. Significat peccatores infames qui semper se excusant et peccata et uitia sua occultant, quo contra Ps. 140: Non declines cor meum in uerba malitiae, ad excusandas excusationes in peccatis. Prou. 28: Qui abscondit scelera sua, non dirigetur; qui autem confessus fuerit et reliquerit ea, misericordiam consequetur. Gregorius in Moralibus et alibi: "Bonarum mentium est etiam ibi culpam agnoscere ubi culpa non est".
10. Decimo, ut dicunt iidem, quando habet pulchram pellem, quasi de ipsa glorians uagus efficitur. Sed quando pellis ei exuritur, tunc tecta commoratur. Significat illos uel illas qui uel quae gloriantur et euanescunt de corporali pulchritudine et non curant de interiori uirtute. Et quando interiora eorum ab homine ueritatis tanguntur, erubescunt, Prou. ultimo: Fallax gratia et uana est pulchritudo, mulier timens Deum ipsa laudabitur. Prou. 11: Circulus aureus in naribus suis, mulier pulchra et fatua. Hugo de Sancto Victore in libro De meditatione: "Causa quare pauci proficiunt est haec: quia omnes habent oculum ad speciem de foris, non intus ad profectum uirtutis".
11. Vndecimo, ut dicunt iidem, saepe pro pellis pulchritudine capitur a quodam animali a quo deuoratur. Significat malam mulierem, quae propter suum ornatum capit et capitur, et tandem ab inferno siue a diabolo absorbetur, Prou. 7: Occurrit illi mulier ornatu meretricio praeparata ad capiendas animas. Prou. 5: Fauus distillans labia meretricis, nouissima autem illius amara quasi absynthium. Quo contra Augustinus in libro Confessionum: "Si placent creaturae Creatorem lauda et in eum retorque amorem". "Vae, O Domine, his qui propter nutus tuos deserunt te artificem".
<Cap. 41: De noctiluca>
Noctiluca has habet proprietates secundum auctores.
1. Primo enim, ut dicit Isidorus libro XII, est modica bestiola, multipes et alata, et ideo quandoque inter uolatilia computatur ex abundanti. Significat uirum humilem multorum desideriorum sacrorum dispositum, semper ad uolatus supermentalium speculationum, Iob 5: Quam ob rem depraecabor Deum et ad eum ponam eloquium meum. Qui ponit humiles in sublimi, et moerentes erigit sospitate. Homo nascitur ad laborem, et auis ad uolatum. Scribitur de beata Elizabeth, quanto magis se subdebat nobilis humilitas, tanto magis elucebat humilis nobilitas.
2. Secundo, ut dicit idem in eodem, in tenebris lucet ut candela, et maxime circa posteriora; in luce autem plena deformis est et obscura. Significat uirum sanctum inter peccatores lucis exempla radiantia praebentem, maxime infirmos supportantem, et prosperitatibus saeculi huius totaliter habitu despicabili secedentem, Ioan. 5: Ille erat lucerna ardens et lucens. Bernardus: "Ardebat Ioannes interius caritate, exterius uitae praeclara sanctitate".
3. Tertio, ut dicit idem in eodem, manus inficit tangentis. Significat malum hominem cuius familiaritas est perniciosa, Eccli. 13: Qui tetigerit picem inquinabitur ab ea, et qui communicauerit superbo induet superbiam. Seneca: "Primus gradus innocentiae est odisse nefanda".
4. Quarto, ut dicit idem in eodem, quamuis luceat in tenebris, tamen lucifuga est; odit enim lucem et solummodo de nocte ambulat et auicae contrariatur quae est lucipeta. Significat haereticos apparenter lucentes inter fideles, tamen secundum ueritatem aduersantes luci gratiae et fidei, latenterque et occulte tenebrarum documentis et actibus intendentes et omni personae fideli et sapientificae contrariantes, Ioan. 3: Omnis qui male agit, odit lucem; et non uenit ad lucem, ut non arguantur opera eius. Chrysostomus: "Bonorum uita detrimentum est pessimorum".
5. Quinto, ut inuenitur in sapientibus, et ego ipse pluries sermocinari audiui a magno magistro in theologia, quaedam alia bestiola amat eam et insequitur; qua ei coniuncta statim noctiluca perdit splendorem suum et lucem in aeuum suum, quod sentiens statim perimit eum, id est bestiolam sibi iunctam. Significat manifeste illos qui perdunt sapientiam et gratiam propter luxuriam, tamen poenitent multum et dolent et procurant quomodo triumphent de tentatore, Eccli. 19: Vinum et mulieres apostatare faciunt etiam sapientes, et arguent sensatos. Exemplum ponit beatus Gregorius, III libro Dialogorum de tribus episcopis tempore persecutionis Arianae in Africa exortae a Vandalis quibus praedicantibus et defendentibus ueritatem et fidem linguae radicitus sunt abscissae, et post abscissionem loquebantur luculentius et efficacius pro fidei defensione; quorum unus in fornicationem lapsus, statim perdidit donum et gratiam uerbi et linguae, officio est priuatus. Augustinus: "Delectatio corporalis impedit cognitionem boni spiritualis".
<Cap. 42: De onagro>
Onager has habet proprietates secundum philosophos et doctores antiquos.
1. Nam primo, ut dicit Isidorus, est asinus siluestris; onager enim asinus interpretatur. Significat religiosum singulariter in desertis Domino seruientem, et religiosum onera iugitur et uoluntarie deferentem, Ier. 2: Onager assuetus in solitudine in desiderio animae suae attraxit uentum amoris sui, id est inspirationes et afflatus gratiae et consolationis Spiritus Sancti.
2. Secundo, ut dicit idem, est animal magnum et indomitum in desertis uagans. Significat religiosum magnum uirtute et insuperabilem tentatione, Eccli. 46: Fuit magnus secundum nomen suum, maximus in salute electorum Dei in expugnando insurgentes undique. Exemplum de beato Antonio monacho, de quo narrat Hieronymus De uitis patrum, quod numquam a daemonibus aliquando potuit deici, tantae constantiae et perseuerantiae et uirtutis erat.
3. Tertio, ut dicit idem, singuli masculi feminarum gregibus praesunt et nascentibus masculis masculi testiculos eorum detruncant ne eis dominatum super greges feminarum accipiant; quod cauentes matres in locis secretis eos abscondunt. Significat effeminatos praelatos et inuidos, quos debet cauere mater Ecclesia, ne tales faciant filios quales sunt ipsi, id est ad uirtutem inhabiles, Is. 3: Dabo pueros principes eorum, et effeminati dominabuntur eis. Bernardus De consideratione: Quaerunt pastores lanam et non animarum lucrum.
4. Quarto, ut dicit Plinius, uelut animal liberum frequentare montes et nemora consueuit. Significat religiosum supermentaliter caelestibus inhiantem et aeternae pascuae amoenitatibus assistentem, Phil. 3: Nostra autem conuersatio in caelis est. Chrysostomus De laudibus Pauli: "Paulus coartatus carcere habitabat caelum".
5. Quinto, secundum eundem, cum sit animal ex se imbelle et innocuum solius fugae beneficio leonem superat in eremo atque lupum. Significat religiosum in desertis fugientem mundum et diabolum et per consequens de ipsis triumphantem, Ier. 51: Relinquite ciuitates, et habitate in petra. Fugite et saluet unusquisque animam suam. Gregorius de beato Benedicto in principio II libri Dialogorum: "Qui cum in mundo multos ire per abrupta uitiorum cerneret, eum, quem quasi in initio posuerat, retraxit pedem, timens ne si quid de scientia eius attingeret, ipse quoque postmodum in immane praecipitium totus iret".
6. Sexto, ut dicit idem, est animal ualde patiens, sitis diu expectans donec inueniat potum sibi aptum. Significat patientiam iustorum perseuerantem donec desiderium eorum ueniat, Rom. 8: Si autem quod non uidemus, speramus; per patientiam exspectamus. Gen. 49: Salutare tuum exspectabo Domine. Seneca De quattuor uirtutibus: "Remedium omnis doloris est patientia. Etenim si uis uincere, disce pati".
7. Septimo, ut dicit Physiologus, uigesima quinta die Martii duodecies in die et totiens in nocte rugit, per cuius talem rugitum equinoctium apud Hebraeos discernitur. Similiter singulis diebus et noctibus totiens rugit quot dies uel nox habet horas per quod cognoscuntur numeri horarum diei et noctis per annum. Significat frequentationem confessionis et praedicationis tam in prosperis quam in aduersis temporibus esse in religioso uel praelato argumentum aequanimitatis mentis, II Cor. 12: Libentissime impendam et superimpendar ego ipse pro animabus uestris. Scribitur de beato Dominico in uita ipsius quod diem impertiebatur proximis, noctem Deo, sciens quoniam in die mandauit Dominus misericordiam suam, et nocte canticum eius. Inerat ei firma ualde mentis aequalitas nisi cum ad compassiones et misericordias turbaretur.
8. Octauo, ut dicit Hieronymus Super Ier. 14, sagax et uiuidus est in olfactu. Vnde quando amore feruet et nescit ubi eius femina euagatur, ascendit rupem et patulis naribus uentum attrahit, per cuius flatum ubi sit eius femina diudicat et discernit. Significat sagacitatem bonorum ad attrahendum charismata, et libidinem malorum ad attrahendum carnalia, Ier. 14: Onagri steterunt in rupibus, traxerunt uentum quasi dracones. Gregorius in Moralibus: "Onagri nomine intelligitur quilibet iustus solitarius. Similiter et qui cuncta quae desiderat uane agit".
9. Nono, ut dicit idem, in montibus altis pascuosis herbas uirentes, quas multum diligit, quaerere consueuit diligentia multa, quas cum inuenerit statim prae gaudio rugit. Et nisi praesenserit bestiam uel hominem ipsum uenari cupientem quamdiu inuenit gramina uirentia, a pascuis non recedit. Significat religiosum solis sempiternae uirentis paradisi amoenitatibus se reficientem et a tali numquam desiderio recedentem, Iob 39: Cui dedi in solitudine domum, et tabernacula eius in terra salsuginis. Circumspicit montes pascuae suae et uirentia quaeque perquirit. Augustinus in libro Confessionum: "Attigimus mater et ego regionem ubertatis indeficientis, ubi pascis Israel in aeternum ueritatis pabulo, et transcendimus mentes nostras".
10. Decimo, ut dicit idem, hominum frequentiam ualde odit atque fugit, solitudines et deserta multum diligit. Significat anachoritam sanctum qui a familiaritatibus hominum petendo deserta omni tempore se abscondit, Is. 32: Erit sicut uir qui absconditur a uento, et celat se a tempestate. Bernardus in sermone De natiuitate Baptistae: "Relinquit Ioannes mundum, parentes fugit, patriam nescit, et in solum Deum beatae contemplationis figit obtutus".
<Cap. 43: De onocentauro>
Onocentaurus has habet proprietates seu condiciones secundum antiquos.
1. Primo enim, secundum Glossam Is. 9, est animal monstruosum ex tauro et asina procreatum. Vnde est animal lasciuum ad modum asini, et ceruicosum ad modum tauri. Significat daemonia uel subiectos luxuriae uitiis et inde ceruicem erigentes; unde humiliari deberent, Ier. 2: Quid tibi in uia Assyriorum, ut bibas aquam fluminis? id est luxus concupiscentialis. Arguet te malitia tua, id est superbia et auersio tua, id est ceruicositas increpabit te. Ego te plantaui uineam electam, omne semen uerum, humilitatis. Quomodo ergo conuersa est in prauum, electionis, uitis aliena? id est a natura innocentiae alienata. Gregorius in Moralibus: Onocentaurorum nomine designantur carnales et superbi. Is. 34: Onocentaurus et pilosus clamabunt alter ad alterum, supple in inferno. Carnalis, scilicet superbus et auarus excessiuus prae dolore ululabunt.
2. Secundo, ut dicit Physiologus cui concordat Plinius libro VIII cap. 3 alio a praefato modo sentiendo, est animal compositum ex humana effigie et asinina. Nam ab umbilico et sursum figuram habet hominis, et ab eodem inferius formam obtinet animalis. Significat hypocritas qui in occulto sunt carnales, in aperto spirituales, Matth. 23: Vae uobis hypocritae, qui estis similes sepulchris dealbatis, quae foris parent hominibus speciosa, intus autem plena sunt spurcitia et ossibus mortuorum. Augustinus in sermonibus et locis pluribus: "Placuit Deo aliquando in aliquibus manifestare latentem luxuriam per patentem superbiam".
<Cap. 44: De ouibus>
Ouis has proprietates siue condiciones habere cognoscitur secundum auctores.
1. Primo enim, ut dicit Isidorus libro XII, est molle pecus laniferum inerme, animo placidum ab oblatione dictum, eo quod apud ueteres in sacrificio ponebatur. Significat subditum mitem, fructuosum, benignum, gratiosum, Deo dicatum, Ps. 99: Populus eius et oues pascuae eius; introite portas eius in confessione, atria eius in hymnis; confitemini illi. Leo Papa: "Oues dominici gregis sumus, et ideo dominicis ouibus praesumus".
2. Secundo, ut dicit idem, est animal fecundum. Significat bonum hominem crescentem semper in profectu uirtutum, Prou. 4: Iustorum semita procedit et crescit us que ad perfectam diem. Gregorius et Bernardus in locis pluribus: "In uia Dei non proficere quotidie, deficere est".
3. Tertio, ut dicit idem, est animal ualde obediens. Significat uirum obedientem Euangelio et praelato, Ioan. 10: Oues meae uocem meam audiunt, et ego uitam aeternam do eis, et non rapiet eas quisquam de manu mea. Bernardus De contemptu mundi: "Verus obediens dat suum uelle et suum nolle".
 4. Quarto, ut dicit idem, est animal patientissimum. Significat Christum passum in omni patientia, Is. 53: Sicut ouis ad occisionem ductus est, et uelut agnus. Bernardus De passione Christi: "Nulla patientia plenior patientia Christi".
5. Quinto, ut dicit idem, est animal innocuum. Significat bonum hominem innocentem proximo secundum illud Ps. 36: Custodi innocentiam, et uide aequitatem. Augustinus De ciuitate Dei: "Ad innocentis officium spectat non solum nemini malum inferre, sed etiam alios a peccato cohibere".
6. Sexto, ut dicit Aristoteles, oues impraegnantur bibendo aquam. Significant humiles et subditos siue simplices fecundari gratia Dei studendo deuote in sacra pagina, Prou. 5: Bibe aquam de cisterna tua et fluenta putei tui. Cerua carissima et gratissimus hinnulus, ubera eius inebrient te omni tempore, et in amore illius delectare iugiter. Scribitur de beato Bernardo in uita ipsius quod, sequendo diuinam Scripturam, repletus est gratia, et sequendo gratiam, cumulatus extitit caelesti sapientia.
<Cap. 45: De panthera>
Panthera has habet proprietates siue condiciones secundum auctores antiquos.
1. Primo enim, ut dicit Isidorus libro XII, omnium animalium est amicus excepto dracone quem summe odit. Societatem etiam sui generis gaudet et ad eandem quidquid accipit, reddit. Significat uirum caritatiuum omnes diligentem et omnibus imaginem Dei praeferentibus accepta a Deo beneficia communicantem, solumque diabolum et actus et membra eius exhorrescentem, I Thess. 2: Facti sumus paruuli in medio uestrum, tamquam si nutrix foueat filios suos. Volebamus uobis tradere non solum Euangelium Dei, sed etiam animas nostras, quoniam carissimi nobis facti estis. Legitur de beato Francisco in uita ipsius: "Quem aliis creaturis germanum effecerat uis amoris Creatoris insignitis imagine, mirum non est si germaniorem Christi caritas faciebat".
2. Secundo, ut dicit idem, est bestia minutis orbiculis superpicta, ut ex macularum nigrarum et albarum et flauarum uarietate tota eius pellis oculata exterius uideatur. Significat hominem conformantem se moribus aliorum pro diuersitate personarum, temporum et locorum, I Cor. 9: Factus sum Iudaeis Iudaeus, infirmis infirmus, his qui sub lege sunt, tamquam sub lege essem. Omnibus omnia factus sum, ut omnes saluos facerem. Ambrosius Ad Augustinum pro matre quaerentem et habetur in capitulo Decretorum: "Cum sum Romae, ieiuno Sabbato; cum sum Mediolani, non ieiuno Sabbato. Sic et tu ad quamcumque declinaueris ecclesiam secundum mores eius uiuito". Vnde uersus: "Cum fueris Romae, Romano uiuito more; cum fueris alibi, uiuito sicut ibi".
3. Tertio, ut dicit idem, semel tantummodo parturit, cuius causae ratio est haec: nam cum in utero matris conualuerint catuli, et ad nascendum iam receperint uires, odiunt matres, lacerantque unguibus matris aluum tamquam suo partui resistentem; unde et mater partum dimittit dolore uteri. Significat matrem Ecclesiam quae completis aliquando et formatis patri caelesti filiis scinditur ab ipsis et laniatur haeresibus et schismatibus quibus mediantibus tanto moerere afficitur pro eis ut quasi (si dici liceat) ultra nolit tales filios enutrire sed neque concipere, I Cor. 1: Significatum est enim mihi de uobis, fratres mei, ab his qui sunt Chloes, quoniam contentiones sunt inter uos. Obsecro ut idipsum dicatis omnes, et non sint in uobis schismata. Rom. 9: Veritatem enim dico in Christo Iesu, et non mentior, testimonium perhibente mihi conscientia mea in Spiritu Sancto, quoniam tristitia est mihi magna et continuus dolor cordi meo. Optabam enim anathema esse a Christo pro fratribus meis, qui sunt cognati mei etc. Chrysostomus De laudibus Pauli: "Super omnia autem torquebat Paulum domesticorum ruina et dolus. Saepe lacrimabatur, affligebatur, dissecabatur cum eos pereuntes uideret".
4. Quarto, ut ponit Physiologus in maiori uolumine, cum comederit et saturata fuerit, se recondit in spelunca et dormit continue fere per tres dies. Post triduum uero a somno surgens, emittit uocem et ab ore eius exit odor aromaticus supra modum suauis, propter cuius suauitatem ipsam omnia animantia sequuntur. Solus autem draco, audiens uocem eius, timore perterritus fugit in cauernam, neque ferens odorem in semetipso deficit et tabescit; odorem enim eius reputat pro ueneno. Significat participantes realiter suauitatem gratiae Spiritus Sancti et reficientes se ea secedere libenter et sponte a consolationibus mundi et per hoc patere aedificationibus proximi, tam uita quam doctrina et magna fama; solosque malignos fugere, horrere et infamare exempla et uerba eorum, II Cor. 2: Deo auteur gratias, qui semper triumphat nos in Christo Iesu, et odorem notitiae suae manifestat per nos in omni loco, quia Christi bonus odor sumus Deo in his qui salui fiunt, et in his qui pereunt. Aliis quidem odor mortis in mortem; aliis autem odor uitae in uitam. Et ad haec quis tam idoneus? Bernardus Super Cant. et in epistolis: "Qui non sentit odorem tuum, O Domine Iesu, aut foetidus est aut mortuus". Dicebat beatus Ioannes euangelista ad Christum in morte sua: "Odor tuus in me concupiscentias excitauit aeternas". Dicitur etiam in legenda beati Nicholai: Crescebat quotidie fama bonitatis eius quae laudem ubique ferebat Nicholai hinc potens, hinc impotens illum nominabat.
5. Quinto, ut dicit Plinius libro VIII cap. 18, cum illis qui sibi cum aliquo uel de aliquo subueniunt, nullatenus est ingrata. Vt exemplificat idem Plinius de quodam qui liberauit catulos pantherae collapsos in quandam foueam, quem panthera eduxit extra solitudinem laeta et blandiens, ita ut sibi gratias referre facile appareret. Significat illos qui, gratis seruientes uel seruitia recipientes siue alios in necessitate iuuantes, promerentur tempore suo ad aequalia uel maiora, Col. 3; Grati estote. Verbum Christi habitet in uobis abundanter. Bernardus De contemptu mundi: "Ingratitudo dessicat fontem pietatis".
<Cap. 46: De pardo>
Pardus has proprietates habere dignoscitur secundum auctores nostros.
1. Primo enim, ut dicit Isidorus, est bestia uelocissima, colore uario orbiculata. Significat hypocritas ueloces ad currendum in malum, dolososque et malitiosos, duplices et fictos, Ier. 8: Omnes conuersi sunt ad cursum suum. Apprehenderunt mendacium et noluerunt reuerti. <Ier.> 13: Si mutare potest Aethiops pellem suam, et pardus uarietates suas, sic et uos potestis benefacere, cum didiceritis male. Ambrosius in expositione Super Lucam et alibi: "Simulata aequitas non est aequitas, sed duplicata iniquitas". "Omnis simulatio et duplicitas mendacium est".
2. Secundo, ut dicit idem, est praeceps ad sanguinem. Significat hypocritas ueloces ad animarum interitum, Prou. 1: Festinant ut effundant sanguinem innocentem. Ps. 13: Veloces pedes eorum ad effundendum sanguinem. Chrysostomus in sermone Tertiae Dominicae Quadragesimae: Zelant mansuetum inuidi mitera improbi inimica aemulatione latescunt, bonum mali uidere non possunt. O nefanda rabies iniquorum!
3. Tertio, ut dicit Aristoteles libro VII, quando infirmatur comedit fimum humanum gratia medicinae, et ideo uenatores suspendunt stercus ad arborem ad quod, dum ascenderit, ab eis interficitur. Significat auarum affectuosum aegrotantem auiditate diuitiarum, remediumque infirmitatis suae inuenientem pecuniam siue aurum uel temporale lucrum. Quod daemones cognoscentes de ipsa pecunia faciunt sibi escam et quasi decipulam in qua ipsum ad mortem aeternam pertrahunt, Eccli. 31: Multi dati sunt in auri casus, et facta in speciem ipsius perditio illorum. Lignum offensionis est aurum sacrificantium; uae illis qui sectantur illud, et omnis imprudens deperiet in illo. Ambrosius in libro De officiis: "Nullum adminiculum praestant diuitiae ad beatam uitam" etc.
4. Quarto, ut dicit Isidorus, est animal libidinosum; coit enim cum leaena, ex cuius adulterio generatur leopardus. Significat luxuriosum et petulantem hypocritam occulte cum uariis se maculantem et alios, Eph. 5: Quae autem in occulto fiunt ab ipsis, turpe est etiam dicere. Augustinus in epistolis et alibi: "Placet Deo aliquando latentem luxuriam reuelare aliis per apertam superbiam".
5. Quinto, ut dicit Glossa super Os. 13, super illo uerbo Ego ero eis quasi leaena et quasi pardus, est animal ualde saeuum quando catuli rapiuntur eidem. Significat diabolum uel haereticum multum uexari in subtractione seductorum per ipsos, Os. 13; Colligata est iniquitas Ephraim, absconditum est peccatum eius. Dolores parturientis uenient ei, ipse filius non sapiens. Exemplum in Aristodemo, de quo habetur in legenda beati Ioannis, quomodo et quantum doluit de conuersis illis per beatum Ioannem.
<Cap. 47: De pilosis>
Pilosi has habent condiciones siue proprietates secundum auctores nostros.
1. Nam primo, sicut innuit Glossa in fine 13 cap. Isaiae, monstra sunt ad similitudinem hominum et dicuntur siluestres hommes, qui et satyri dicuntur. Papias etiam dicit quod forma eorum ab humana effigie incipit et in bestialem terminatur. Glossa etiam super Is. 34 dicit quod sunt simiae; est enim bestia pilosa et monstruosa figuram humanam in pluribus imitans. Quae omnia in idem redeunt finaliter. Significat saeculares homines saeculariter tantum uiuentes et dignitate imaginis Dei carentes, et propterea a benignitate gratiae et pieute Ecclesiae cum daemonibus sibi consimilibus exultantes, Ps. 48: Homo cum in honore esset, non intellexit. Comparatus est iumentis insipientibus, et similis factus est illis. Exemplum de illo sancto uiro, de quo narrat beatus Gregorius in Dialogis, quod dixit diabolo "Bene tibi contigit miser" quia, cum uelles super astra caeli exaltare solium tuum, nunc soricibus et cattis assimilatus es et conuersaris cum ipsis.
2. Secundo, ut dicit Isidorus libro VII cap. 5; Papias similiter dicit hoc ipsum, 'incubi' appellantur et sunt. Saepe enim improbi exsistunt mulieribus et cum eis coeunt et saepius hanc immunditiam contrahunt et peragunt. Vnde et daemones galli Dusii siue incubones dicuntur, ut dicit Isidorus. Significant brutales uiros totaliter luxuriae mancipatos, Rom. 1: Et sicut non probauerunt Deum habere in notitiam, tradidit eos Deus in reprobum sensum, ut faciant ea quae non conueniunt, repletos omni iniquitate, malitia, fornicatione. Et non intellexerunt quoniam qui talia agunt, digni sunt morte. Exemplum de quodam curiali, de quo narrat Gregorius in IV Dialogorum, qui filiam in baptismate susceptam cognouit incestuose, sicque mortuus est. De cuius sepulchro flamma exiit, uidentibus cunctis, et tamdiu ossa eius concremauit donec omnis terra consumeretur, et fossa uacua remaneret. In epistola Iudae: Abeuntes post carnem alteram, facti sunt exemplum, ignis aeterni poenam sustinentes. II Pet. 2: Pellicientes animas suas etc.
<Cap. 48: De pygargo>
Pygargus, de quo habetur Deut. 14, has habet condiciones secundum auctores.
1. Primo enim, ut habetur Deut. 14, est animal mundum quoad esum. Significat uirum religiosum castum, Deo inuisceratum, et angelis et sanctis acceptum et gratificum, Matth. 5: Beati mundo corde, quoniam ipsi Deum uidebunt. Hieronymus: "In carne enim praeter carnem uiuere, non terrena natura est sed caelestis". Bernardus: "Beata castitas qua Deus delectatur maxime nouissimis temporibus". In sequentia quae incipit `Iesse uirga': "Sed in domo castitatis, perseuerat castitas".
2. Secundo, ut dicit Isidorus, est animal barbatum, minus ceruo, maius hirco. Significat quales debent esse astantes diuinis, scilicet maturi et mediae condicionis, I Tim. 3: Oportet sanctos testimonium habere ab his qui foris sunt. Hieronymus Ad Nepotianum: "Tales habeto socios quorum contubernio non infameris".
3. Tertio, ut dicit idem, ruminat sicut hircus, et findit ungulam uelut ceruus. Significat discretionem debitam in praelato uel quouis bono uiro, I Tim. 3: Scias quomodo oportet te in domo Dei conuersari quae est Ecclesia Dei uiui. Chrysostomus De laudibus Pauli: "Paulus nihil otiose faciebat, sed omnia cum causa iusta et probabili ratione".
4. Quarto, ut dicit idem, est animal agreste, magnae uelocitatis, habitans nemora et deserta. Significat Ordinem Cistersiensem siue etiam Carthusiensem, in quibus sunt uiri asperi et non familiares aliis, solliciti pro utilitatibus monasteriorum, assecutores siue habitatores siluarum et nemorum, Ps. 103: Herodii domus dux est eorum, montes excelsi ceruis, petra refugium herinaciis. Super ea uolucres caeli habitabunt, de medio petrarum dabunt uoces. Bernardus in sermone De natiuitate Baptistae: "Relinquit infans Ioannes mundum, patriam nescit, aspernatur parentes et in solius diuinitatis apicem contemplationis figit obtutus".
<Cap. 49: De pigmaeis>
Pigmaei has habent condiciones siue proprietates secundum doctores.
1. Primo enim, ut dicit Aristoteles, homines statura semicubitali sunt, siue semicubitali ut dicit Papias. Significant breuitatem uitae bonorum et humilitatem ueram ipsorum, Sap. 4: Consummatus in breui, expleuit tempora multa. Placita enim erat Deo anima illius. Exemplum de Hermigildo rege iuge iuuene, regis Gothorum filio, quem constantissimum Christi confessorem pater Arianus in flore adolescentiae occidi faciens ad caelos transmisit, ut dicit Gregorius, III libro Dialogorum.
2. Secundo, ut dicit Papias, montana in die, in quibus sunt lapides pretiosi, tenent quibus uicinus est oceanus. Significant contemplatiuos uiros caelestia habitantes supermentali desiderio ubi sunt sancti angeli et sanctae animae et sunt compatientes in mundo populo christiano malo, Phil. 3: Multi enim ambulant, quos saepe dicebam uobis, nunc autem et flens dico, inimicos crucis Christi. Nostra autem conuersatio in caelis est. Chrysostomus De laudibus Pauli: "Paulus coartatus carcere, habitabat caelum, et libentius recipiebat tormenta quam alii diripiunt brauia".
3. Tertio, ut dicit Aristoteles, dicuntur pugnare contra grues a quibus armati ferro, aliquando deuincuntur. Significant religiosos pugnantes armis uirtutum contra tentationes et omnes hostiles impugnationes et mortiferas hominum persuasiones de quibus aliqui aliquando non perfecte muniti ab ipsis tentationibus superantur. Propterea dicit apostolus, Eph. ultimo: Induite uos armaturam Dei, ut possitis resistere in die malo, et in omnibus perfecti stare. Exemplum de eremita 30 annis seruiente Deo, ut ponit Hieronymus De uitis patrum, et tandem succumbente diabolo transformato in pulcherrimam mulierem.
4. Quarto, tertio anno perfectae sunt aetatis, septimo senescunt, ut ponit Brito ex auctoribus. Significant illos qui in fide Trinitatis perfecti in septiformi gratia perseuerant, Marc. ultimo: Qui crediderit et baptizatus fuerit, saluus erit. Cantatur de beato Martino: "Sanctae Trinitatis fidem Martinus confessus est baptismi gratiam percepit. Profecto etenim ex gratia septiformi procedit perseuerantiae uirtus".
5. Quinto, ut innuitur Ez. 27, uersu 12: Sed et pigmaei, qui erant in turribus tuis, pharetras suas suspenderunt in muris tuis, ipsi pulchritudinem tuam compleuerunt. Custodes sunt turrium ad defensionem contra hostes et suppletionem defectuum aliorum. Significant religiosos humiles in se, efficaces tamen ad utilitatem infirmorum et suppletionem defectuum praelatorum et omnium statuum. I Cor. ultimo: Gaudeo in praesentia Stephanae et Fortunati et Achaici, quoniam id quod nobis deerat, ipsi suppleuerunt. Refecerunt enim et meum spiritum, et uestrum. Cognoscite ergo qui eiusmodi sunt. Scribitur et habetur ex historiis Romanorum et gestis antiquorum quod apud antiquos illa tradebatur ciuitas ordinata apud quam unusquisque proprios nesciebat affectus. Valerius libro IV cap. 1, dicit quod quidam flebat aduersarium suum defunctum promens ore et dolens corde quia erat utilis reipublicae.
<Cap. 50: De porco>
Porcus has habet has significationes secundum philosophos siue antiquos auctores.
1. Primo enim, ut dicit Isidorus libro XII, "spurcus dicitur. Ingurgitat enim se caeno et mergit; limo se illinit"; et in locis foetidis requiescit. Significat luxuriosos et immundos, II Pet. 6: Contigit enim eis illud ueri prouerbii: 'canis reuersus ad suum uomitum, et sus lota in uolutabro luti'. Ambrosius Super Lucam de filio prodigo: "Interfuso saecularis luxuriae aestu, lasciuus diuortia incipit habere sanctorum".
2. Secundo, ut dicit idem, mutuo se diligunt et mutuam uocem recognoscunt. Significat malos homines fouentes se mutuo et in malis recognoscentes, Iob 41: Vna alteri cohaerebit; et nec spiraculum quidem incedit per eas, et tenentes se nequaquam separabuntur. Gregorius in Moralibus et in homelia: Omnes mali uiri unum sunt corpus diaboli, et ad unum laqueum tendunt cruciatus sempiterni.
3. Tertio, ut dicit Plinius libro VIII cap. 51, porcus amisso oculo cito exstinguitur. Significat hominem priuatum luce sapientiae caelestis cito ad sempiternum interitum pergere, Bar. 3: Et quoniam non habuerunt sapientiam, perierunt propter suam insipientiam. Bernardus Super Cant. et in epistolis: "Falleris, fili, falleris, si putas te apud magistros mundi inuenire scientiam Dei quam soli Christi discipuli contemptores mundi assequuntur. Nec enim hanc docet lectio, sed unctio; non littera, sed spiritus; non eruditio, sed exercitatio in mandatis Dei".
4. Quarto, ut dicit idem in eodem, nascuntur dentati. Significant detractores a uitae suae malae primordiis, Sap. 12: Nequam enim est natio illorum, et naturalis malitia ipsorum. Semen maledictum erat ab initio. Bernardus Super Cant.: "Ferit caritatem in omnibus, lingua maledicta et, quantum in se est, eos qui se audiunt, necat".
5. Quinto, ut dicit idem in eodem, usque ad 15 uel 20 annos uiuere potest. Significat breuem uitam carnalium siue petulantium hominum, Iob 20: Velut somnium auolans, non inuenietur; transiet sicut uisio nocturna. Quasi sterquilinium in fine perdetur, et qui eum uiderant, dicent 'Vbi es?' Bernardus De contemptu mundi: "Cur carnem tuam rebus pretiosis impinguas et ornas, quam post paucos dies uermes deuoraturi sunt in sepulchro? Animam uero tuam non pascis diuinis consolationibus, nec adornare procuras bonis operationibus".
6. Sexto, ut dicit idem in eodem, "mares non ultra trimatum generant". Significant hominem mundanum parum posse se multiplicare in potentia, Ps. 36: Vidi impium superexaltatum et eleuatum super cedros Libani. Et transiui, et ecce non erat; quaesiui eum, et non est inuentus locus eius. Bernardus De contemptu mundi: "Attende, homo, quid fuisti ante ortum, et quid est ab ortu usque ad occasum. Saccus stercorum, esca uermium. Vnde superbit homo, cuius conceptio culpa, nasci miseria, labor uiuere, uita mori? Post hominem uermis et foetor et horror".
7. Septimo, ut dicit idem in eodem, multis infirmitatibus subiacent. Quando etiam infirmantur, iacent obliquo capite uolutati in luto. Plus etiam iacent in latere dextro quam in laeuo. Significant carnales homines multis infirmitatibus spiritualibus circumdatos et obuolutos et irretitos, auersosque a caelesti proposito et pro dextera aeternitatis abutentes dextera mundanae prosperitatis, Iob 6: Inuolutae sunt semitae gressuum eorum; ambulabunt in uacuum, et peribunt. Tempore, quo fuerint dissipati, peribunt; et ut incaluerint, soluentur de loco suo. Iob 30: Ad dexteram orientis calamitates meae illico surrexerunt, pedes meos subuerterunt, et oppresserunt quasi fluctibus semitis suis. Bernardus Super Cant. et in epistolis: Illis aeternae damnationis manifesta est poena quibus prospera cuncta succedunt.
8. Octauo, ut dicit idem in eodem, pinguescunt quadraginta diebus, sed magis, si in principio saginationis inediam per triduum patiuntur. Significant christianos uolentes saginari et refici in Quadragesima caelitus debere in principio tres partes poenitentiae, scilicet contritionem, confessionem, et satisfactionem uoluntarie assumere, Ioel 2: Conuertimini ad me in toto corde uestro in ieiunio, et fletu, et planctu etc. Quis scit si conuertatur, et ignoscat Deus, et relinquat post se benedictionem? Ambrosius Super Lucam: "Cui Deus portio est, non debet curare nisi Deum". "Nam qui saecularibus uanitatibus occupantur, scire diuina non possunt".
9. Nono, ut dicit idem in eodem, domiti propria hospitia domosque petere discunt, et ad eas etiam sine duce redire uespere consueuerunt. Significant discipulos eruditos in sacra Pagina scire uiuere et habitare secum et se recolligere absque doctore extrinseco, Sap. 8: Intrans in domum meum, conquiescam cum illa; non enim habet amaritudinem conuersatio illius, neque taedium conuictus illius, sed laetitiam et gaudium. Seneca Ad Lucillum: "Primum argumentum compositae mentis existimo: secum posse consistere, secumque morari".
10. Decimo, ut dicit idem in eodem, eundo et iacendo grunniunt et dum dormiunt, maxime si fuerint bene pingues. Significant murmuratores quaerulosos, ducentes originem sui murmuris iugis a felicitate temporalium, Ps. 72: Prodiit quasi ex adipe iniquitas eorum, transierunt in affectum cordis. Cogitauerunt et locuti sunt nequitiam, iniquitatem in excelso locuti sunt. Bernardus Super Cant.: Videas aduersarios ueritatis semper sub pallio et sub murmure loqui.
11. Vndecimo, secundum commune experimentum, edacissimi sunt. Videntur enim uiuere solum ut comedant, et infringunt ostia ut cito inueniant cibum, et cum rugitu ad ipsum perueniunt. Significant gulosos et uoracitati uentris totaliter deditos et mancipatos, Phil. 3; Quorum finis interitus, quorum deus uenter est, et gloria in confusione ipsorum, qui terrena sapiunt. Bernardus Super Cant. et alibi in sermonibus: "Voluptas gulae, quae tanti hodie extimatur, uix duorum latitudinem continet digitorum, et aufert cognitionem spiritualium".
12. Duodecimo, ut dicit Plinius, fortioris somni sunt in Maio quam in alio tempore anni. Significant carnales homines magis uacare uoluptatibus et resolutionibus corporalibus in prosperitatibus et temporibus arridentibus quam aliis temporibus, Sap. 2: Non praetereat nos flos temporis. Coronemus nos rosis, antequam marcescant. Augustinus, tractans illud Cant. 3, In lectulo meo etc.: "In lectulo fluxae mentis, si dilectus quaeritur, non inuenitur".
13. Decimo tertio, ut dicit Aristoteles libro III, porcus saltat post octauum mensem. Significat nouos praedicatores ante tempus praesumere docere mysteria quae nondum bene intellexerunt, similiter et parabolas, Cant. 2: Ecce iste uenit, saliens in montibus, transiliens colles. Hieronymus in epistola Ad Paulinum: "Taceo de meis similibus, qui si post saeculares litteras ad Scripturas Sacras uenerint et sermone composito aures proprii mulserint, quidquid dixerint, hoc legem Dei putant. Nec scire dignantur quid prophetae, quid apostoli senserunt, sed ad sensum suum incongrua aptant testimonia, quasi grande sit, et non uitiosissimum docendi genus deprauare sententias et ad sensum suum Scripturam trahere repugnantem".
14. Decimo quarto, ut dicit idem, meliores sunt qui nascuntur; in hieme et peiores qui in aestate, et uiliores sunt qui generantur in iuuentute. Significant probationes fieri et esse homines bonos per a tribulationes et in tribulationibus, quam per delicias uel in uoluptatibus, et excellentiores qui enutriuntur a senioribus quam qui a iuuenibus, Eccli. 27: Vasa figuli probat fornax, et homines iustos tentatio tribulationis. Poeta: "Nemo iuuenes eligit duces, eo quod non constet esse prudentes".
15. Decimo quinto, ut dicit idem, quando impinguatur porcus potest coire omni tempore nocte ac die, maxime in mane. Significat lasciuum abundantem deliciis, non cessantem a uoluptatibus et maxime in iuuentute, Sap. 2: Nullum pratum sit, quod non pertranseat luxuria nostra. Nemo nostrum sit exors luxuriae nostrae; ubique relinquamus signa laetitiae, quoniam haec est pars nostra, et haec est sors. Augustinus De spiritu et anima: "Delectatio carnis impedit cognitionem boni spiritualis".
16. Decimo sexto, ut dicit Aristoteles libro VI, porca cum parit, primo filio prius dat mammam primam. Significat prius uocato uel generato in Ecclesia uel promoto primo deferendum et eidem diuinitus prius gratiam concedendam, Is. 43: Ex quo honorabilis factus es in oculis meis, et ego dilexi te; <Is.> 42; Ecce seruus meus, suscipiam eum; electus meus, complacuit sibi in illo anima mea. Vnde inoleuit prouerbium commune: `Qui primo nascitur, primo pascitur', quoniam ipsum modum tenet Ecclesia in suis promotis.
17. Decimo septimo, ut dicit idem ibidem, quando multum appetit coitum, non dimittit marem saltare super eam quousque declinent auriculae. Significat meretricem mulierem cautam ad humiliationem et inflexionem, allectionem et subiugationem, et pecuniae extorsionem iuuenis ardenter appetentis eam et ardentius appetitur ab ea, Prou. 7: Irretiuit mulier iuuenem multis sermonibus et blanditiis labiorum protraxit illum. Statim sequitur eam quasi bos ductus ad uictimam et quasi agnus lasciuiens, et ignorat stultus quod trahatur ad uincula, et quod de periculo illius agitur. Hieronymus Ad Nepotianum: "Multum quoque appetit et appetitur concupiscentia feminarum". Origenes in homelia De Canaanea: "Mulier arma diaboli, caput peccati, expulsio paradisi, corruptio legis antiquae".
18. Duodeuigesimo, ut dicit idem in eodem, quando multum appetit coitum, non dimittit marem saltare super eam quousque declinent auriculae. Significat malos separandos a bonis, et maxime ubi timetur de infectione congregationis totius, I Cor. 5: Nescitis quia modicum fermentum totam massam corrumpit. Auferte malum ex uobisipsis. Abscindenda est enim ouis morbida de multitudine ne corrumpat suo contagio alios.
<Cap. 51: De pediculo>
Pediculus habet has proprietates siue condiciones secundum auctores.
1. Primo enim, ut dicit Isidorus libro XII, cutis est uermis a pedibus sic uocatus; plus enim ex pedum motu laedit cutem ex humidis et corruptis uaporibus intercutaneis per poros residentibus generatus. Significat remorsum conscientiae de peccatis et corruptionibus spiritus et carnis causatum, Iob 20: Attamen caro eius dum uiuit dolebit, et anima illius super semetipso lugebit. Anselmus in Proslogion: Erit super hominem peccatorem Deus iratus, a dextris "subtus chaos et patens infernus" ; a dextris "peccata accusantia", a sinistris infinita daemonia ad infernum trahentia, "intus conscientia urens, foris mundum ardens". Quid faciet peccator miser? "Latere erit impossibile, apparere erit intolerabile".
2. Secundo, ut dicit expositor Constantini in Viatico, pediculi sunt diuersi coloris, acuminis et quantitatis secundum uarietatem humorum et quantitatem. Significant uarietatem cogitationum et actionum malarum secundum uarietatem et quantitatem affectionum malarum et brutalium, Ier. 3: Fornicata es cum amatoribus multis; polluisti terram in fornicationibus tuis et in malitiis tuis. Dionysius De diuinis nominibus: "Multitudo daemonum est causa omnium malorum sibi et aliis".
3. Tertio, ut dicit idem, multitudo eorum nimia in corpore multum putrido et corrupto solet esse signum corruptionis generalis, ut morphreae siue leprae. Significant multiplicationem malarum cogitationum et affectionum disponere ad mortale et ad damnabile omnino peccatum et corruptionem supermentalium habituum, Ier. 2: Filii quoque Mempheos et Channes constuprauerunt te usque ad uerticem. Numquid non istud factum est tibi quia dereliquisti Dominum Deum tuum eo tempore quo ducebat te per uiam? Et nunc quid tibi uis in uia Aegypti, ut bibas aquam turbidam? Glossa exponit quod per diaboli et daemonum suggestiones acceptatas usque ad constuprationem synderesis apicis peruenitur.
4. Quarto, ut dicit idem, contra eorum molestiam ualet frequens capitis ablutio, pectinatio et medicinalis mundificatio. Nam, ut dicit Constantinus, argentum-uiuum cum cinere salicis eos necat, si ex calido humore generantur; idem facit plumbum ustum cum oleo et aceto. Si uero generentur ex humore frigido, ualet staphisagria auripigmentum cum oleo et aceto; similiter aqua marina et salmatica cum aceto. Significant haec contra laberintha remorsuum conscientiae ualere super omnia, poenitentiam et confessionem frequentem, et hinc inde frequentationem memoriae dominicae passionis et mortis, et recogitationem diuinae misericordiae et benignitatis, et beatae Mariae et angelorum et sanctorum interuentionis, Eccli. 17: Confiteberis uiuens, uiuus et sanus confiteberis. A mortuo enim quasi parit confessio. Bernardus super Missus est: "In periculis, in angustiis, in rebus dubiis, Mariam cogita, Mariam inuoca".
5. Quinto, ut dicit Isidorus, quilibet pediculus tanto acrius mordet quanto plus marcescit. Significat auarum qui tunc acriter urget quem potest quando consulere sibi et auaritiae suae per se posse melius uidet, Eccli. 34: Panis egentium uita pauperum est; qui defraudat illum, homo sanguinis est. Qui aufert in sudore panem, desudanti cibo, quasi qui occidat proximum suum. Hieronymus in epistola Ad Paulinum: "Credenti totus mundus diuitiarum, infidelis autem etiam obolo indiget".
<Cap. 52: De pulice>
Pulex has habet proprietates siue condiciones secundum auctores.
1. Primo enim, ut dicit Isidorus libro XII, uermis est modicus, molestus hominibus maxime et infestus, a puluere dictus, eo quod puluere potissime utatur. Significat omnem malignum spiritum et contensiosum hominem solum uanitati intendentem et pro ea agentem, secundum quod potest et quantum potest, Eccli. 20: Est qui uetatur peccare prae inopia, et in requie sua stimulabitur. Is. 65: Serpenti puluis panis eius. Ambrosius Super Lucam: "Qui saecularibus uanitatibus occupantur, scire diuina non possunt".
2. Secundo, ut dicit idem, est uermiculus mirae leuitatis, non cursu sed saltu pericula euadens et effugiens. Significat humilem hominem scientem tempora sua mala redimere non potentia, sed sapientia siue astutia sancta, Eph. 5: Videte quomodo ambuletis, non quasi insipientes, sed ut sapientes, redimentes tempus, quoniam dies mali sunt. Beda Super Paulum: Dies dicuntur boni quando sunt homines boni et actus boni; dicuntur mali quando sunt homines mali et actus mali.
3. Tertio, ut dicit idem, tempore frigido pigrescit et deficit, aestiuo uero tempore insolescit. Significat hominem qui non remittitur a male faciendo et alii nocendo nisi quando non potest, Eccli. 19: Est qui nequiter humiliat se, et interiora eius plena sunt dolo. Bernardus Super Cant.: "Perniciosi sunt in conuictu qui non obseruant nisi quando nocere ualeant".
4. Quarto, ut dicit idem, quamuis non sit de animantibus quae procedunt per manifestam commixtionem, multiplicat tamen suam speciem per ouationem. Oua enim quaedam in se gignit ex quorum emissione unicus pulex multos producit. Significat ex uno malo oriri et sequi multa, Rom. 5: Per unius inobedientiam praeuaricatores constituti sunt multi. Bernardus Ad Eugenium et Super Cant.: Vnam deordinationem sequuntur multae deordinationes.
5. Quinto, ut dicit idem, albus quidem est naturaliter, sed subito in nigredinem commutatur. Significat illos qui primo sunt casti et mundi a pueritia, postea fiunt infâmes et immundi in senectute, Gal. 3: Sic stulti facti estis, ut cum spiritu coeperitis, nunc carne consummamini? Vidua enim est anima, quae sponso uiduata caelesti non bene facit, quae inutilis facta carnis concupiscentiis seruit, et suam salutem in excolendis uirtutibus non attendit.
6. Sexto, ut dicit idem, sanguinem appetit, et carnem cui incidit terebrat et perfodit; liquidiorem partem intercutanei humoris sugit, et in parte corporis cui incidit sugendo sanguinem rubicundum uestigium derelinquit. Significat detractores et infamatores aliorum inficientes, ut possunt, ad intimam bonitatem in proximis et ubique relinquentes uestigia mala, Eccli. 11: Bona enim in mala conuertens insidiatur, et in electis imponit maculam. Bernardus Super Cant.: "Ferit ergo caritatem in omnibus, lingua maledicta et, quantum in se est, necat funditus et exstinguit".
7. Septimo, ut dicit idem, dormire uolentes acri morsu impetit, nec regibus parcere consueuit. Significat malos inquietare uiros religiosos et contemplatiuos et alios Deo seruire uolentes. Similiter significat irreuerentes nulli deferentes, II Pet. 2: Audaces, sibi placentes, sectas non metuunt introducere blasphemantes. Exemplum de presbytero malo inquietante beatum Benedictum et discipulos, ut narrat Gregorius in II Dialogorum.
8. Octauo, ei absynthium est uenenum; similiter et folia persicorum, ut dicit Constantinus. Colloquintida etiam ualet contra eos, trita et mixta cum aqua, si per loca in quibus abundant aspergatur. Similiter et folia absynthii cuius odore et sapore mori dicuntur. Significant haec correctionem canonicam esse mortiferam malis et discretam correctionem reprimere insolentes, Prou. 13: Qui parcit uirgae, odit filium suum. Similiter significant amaritudinem siue memoriam et inuocationem passionis Christi tutissimum esse remedium contra insolentiam tentationum hostilium et punctiones daemonum, Tren. 3: Recordare paupertatis et transgressionis meae, absynthii et fellis. Memoria memor ero, et tabescet in me anima mea. Augustinus in sermone De uno martyre: "Quemcumque momorderit astutia Satanae, intueatur Christum in ligno pendentem".
9. Nono, ut patet experimento, propter saltus uelocitatem de facili non capitur. In calore, et quando tempus pluuiosum est, acrius mordet. Significat daemones et malignos homines per suam astutiam in suis fraudibus et calliditatibus non de facili capi, et quod maxime in duersitatibus nocere procurant, II Cor. 2: Non circumueniamur a Satana; non enim ignoramus cogitationes eius. Augustinus in sermone De uno martyre: "Sic dictum est de diabolo, quia leo et draco est; leo, propter impetum; draco, propter insidias".
<Cap. 53: De Rhinoceronte siue Vnicorne>
Rhinoceros siue unicornis, quod idem est, has proprietates habere inuenitur.
1. Primo enim, ut dicit Isidorus libro XII, est bestia saeuissima, sic appellata eo quod unum cornu in media fronte habeat magnum acutum et ualidum, ut quidquid impetierit aut uentilet aut perfore. Significat Christum uel Paulum in zelo inualescentem uel confundentem magnos et alios omnes Iudaeos, Deut. 33: Quasi primogeniti tauri pulchritudo eius, cornua rhinocerontis cornua illius. Act. 9: Saulus autem multo magis conualescebat et confundebat Iudaeos, affirmans quoniam hic est Christus. Chrysostomus in libro De laudibus Pauli: "Paulus nec unum diem passus est otiose et quiete transire, sed in praedicandi ardore ipso igne uehementior, ut ex salutifero fonte conscendit, plurimam in se flammam ipse succendit. Ad pugnam semper accinctus et ignem quendam belli conspirans".
2. Secundo, ut dicit idem in eodem, "tantae est fortitudinis ut nulla uenantium arte capiatur sed, ut asseritur, uirgo puella proponitur quae uenienti sinum aperit in quo ille omni feritate deposita caput ponit. Sicque soporatus uelut inermis capitur et interimitur iaculis." Significat Filium Dei fortissimum maiestate in sola beata Virgine humiliter reclinatum, et sic postmodum morti crucis expositum, Num. 24: Deus eduxit illum de Aegypto, cuius fortitudo similis est rhinocerontis. Accubans dormiuit ut leo, et quasi leaena quam suscitare nullus audebit. Ambrosius: Introiuit in uterum Virginis, nobis ut appareret uisibilis, et exiuit per clausam portam, lux et uita, Deus et homo, conditor mundi. Item, Ambrosius in hymno De passione Christi: "Mite corpus perforatur sanguis unda profluit, terra, pontus, astra, mundus, quo lauantur flumine".
3. Tertio, ut dicit Plinius libro VIII cap. 21, maximus hostis est elephantis. Nam cum eo semper certamen habens cornu suum unicum linit ad saxa et acuit, et sic aluum impetit elephantis quem scit locum esse molliorem corporis eius. Significat in hac parte diabolum hostem maxime sancti et magni uirtutibus uiri contra quem se accingit semper et ad eius necem spiritualem ubi eum debiliorem esse perpendit, ipsum impetit et aggreditur in uirtute. Quod significatum est II Reg. 12: Igitur pugnabat Ioab contra Rabath filiorum Ammon, et expugnabat urbem regiam. Leo Papa in sermone De circumcisione: "Non enim desinit hostis antiquus deceptionum laquaeos ubique praetendere, et ut quoquo modo fidem credentium corrumpat instare. Habet multos ex eis quos sibi tenacius obligauit, quorum ad aliorum deceptionem et ingeniis utatur et linguis. Nouit quem gaudio fallat, quem moerore conturbet, et ibi causas quaerit nocendi ubi unumquemque studiosius uiderit occupari". Huc usque Leo Papa.
4. Quarto, ut dicit Gregorius in Moralibus: "Fera est naturae indomitae et si quo modo capta fuerit", supple praeter quam dormiens in sinu uirginis ut supra habitum est, teneri nullatenus potest; impatiensque ut dicitur illico moritur. Significat uiros pestilentes, indomabiles et incorrigibiles, et ad correctiones impatientissimos et desperatos, Eccli. 31: Equus indomitus euadet durus, et filius remissus euadet praeceps. Eph. 4: Qui desperantes semetipsos tradiderunt omni impudicitiae in operationem auaritiae. Bernardus Super Cant. et in sermonibus: "Omnis superbus importabilis ualde, habitus eius superfluus, incessus pomposus, ceruix erecta, de sublimiori loco decertat, et se melioribus praeferri affectat, suas sententias et facta iactat et in obsequio reuerentiam nullam seruat".
<Cap. 54: De rana>
Rana habet has condiciones siue proprietates secundum auctores.
1. Primo enim, ut dicit Isidorus libro XII cap. 3, de piscibus a garrulitate uocis sic est uocata, eo quod strepit et sonos uocis importunis clamoribus reddit in palustribus ubi generatur. Significat garrulos sophistas et aduocatos; quod ipsum habetur in mysterio Exod. 8: Ascenderunt ranae, et operuerunt terram Aegypti. Origenes Super Exod., et habetur in capitulo primae partis Decretorum: "Ranarum nomine garrulitates dialecticorum merito intelliguntur".
2. Secundo, ut dicit Aristoteles libro IV, habet propriam linguam siue uocem et clamat, maxime tempore coitus. Significat aduocatos qui propriis siue adinuentitiis utuntur eloquiis ad subuersionem, et maxime uociferant ob pecuniae uel lasciuiae spem, Eccli. 21: Scientia insensati inenarrabilia uerba; Eccli. 31: Qui diligit aurum, non iustificabitur; Eccli. 19: Vinum et mulieres apostatare faciunt sapientes, et arguunt sensatos.
3. Tertio, oculi eius de nocte per extensionis mandibularum conatum lucent sicut candelae. Significat malos uiros per quandam uiolentiam, non per gratiam, apparere aliquando lucentes in factis suis, II Cor. 6: Quae autem societas lucis ad tenebras? Aut quae pars fidelis cum infideli? Quae est conuentio Christi ad Belial? Frequenter quippe lupus induitur pelle ouina, quando uir duplex praetendit simplicitatem columbinam et fallens malignus praefert in habitu innocentiam. Quo contra Augustinus in sermone Tertiae feriae post Pascha: "Solet sub nigra pelle anima satis pura latitare."
4. Quarto, ut dicit Aristoteles libro VIII, omnes aquaticae bestiolae siue pisces nutriunt pullos suos praeter ranam. Significat impios contra subditos, Iob 39: Induratur ad filios suos, quasi non sint sui. Bernardus Super Cant. ad praelatos: "Producite ubera, suspendite uerbera".
5. Quinto, ut dicit auctor et experimento probatur communi, abominabilis est hominibus et ualde odiosa propter suam garrulitatem et uenenositatem et apparentem displicibilitatem et procacitatem. Significat carnales et haereticos tales condiciones habentes, Prou. 9: Mulier stulta, plenaque illecebris, et nihil omnino sciens; sedit in foribus domus suae super sellam, ut uocaret transeuntes per uiam et pergentes in itinere suo, et ignorauit quod ibi sunt gigantes, et in profundis inferni conuiuiae eius. Glossa ordinaria exponit de haeretica prauitate.
6. Sexto, ut dicunt iidem et experimento probatur, in terra uiuit pariter et in aqua. Significat hypocritas et duplices animo, Eccli. 2: Vae duplici corde et labiis scelestibus, et manibus malefacientibus, et peccatori terram ingredienti duabus uiis. Ambrosius Super Luc. et alibi: "Simulata aequitas non est aequitas, sed duplicata iniquitas".
7. Septimo, ut dicunt iidem et experimento probatur, quando primo formantur ranae, uidentur totaliter esse caput cum quadam extremitate dependente ad modum caudae. Deinde dilatantur in uentre, et totaliter sublata cauda, crescunt ei pedes et in animalis quadrupes transformatur. Significant transformationes daemonum et malorum, II Cor. 11: Et non mirum, si operarii subdoli transfigurant se in apostolos Christi. Ipse enim Satanas transfigurat se in angelum lucis. Ambrosius in sermone Dominicae de Passione: "Omnis simulatio et omnis duplicitas mendacium est".
<Cap. 55: De salamandra>
Salamandra has habere proprietates seu condiciones inuenitur.
1. Primo enim, ut dicit Plinius libro XII cap. 48, est similis lacertae in figura. Numquam apparet nisi in magnis imbribus; deficit autem in sereno. Significat hypocritas et falsos fratres seu malos uiros habentes realiter, siue exsistenter, facies tales siue repraesentationes et suam malitiam maxime exercentes in aduersitatibus bonorum hominum uel tribulatarum ecclesiarum, subtrahentes uero se in prosperitate eorundem et earundem, Prou. 26: Quomodo si argento sordido ornare uelis uas fictile, sic labia tumentia cum pessimo corde sociata. Quando submiserit uocem suam, ne credideris ei, quoniam septem nequitiae sunt in corde eius. Qui operit odium fraudulenter, reuelabitur malitia eius in concilio. Chrysostomus De laudibus Pauli: "Super omnia autem torquebat Paulum domesticorum dolus atque ruina".
2. Secundo, ut dicit idem in eodem, tantus est eius rigor, ut ignem tactu exstinguat sicut glacies. Significat uirum sanctum cuius rigiditas uitae exstinguit concupiscentiam carnis uoluptatis, II Cor. 10: In carne enim ambulantes, non secundum carnem militamus. Hieronymus in sermone De assumptione beatae Mariae: "Profecto in carne, praeter carnem uiuere non terrena uita est, sed caelestis".
3. Tertio, ut dicit idem, saniem lacteam ore uomit quae, si hominis tetigerit corpus, quotidie fluunt pili, et quod tactum est corrumpitur et in colorem turpem commutatur. Significat fictum hominem siue hypocritam sub praetextu boni seducentem et corrumpentem successiue alios tam uerbo quam exemplo, I Cor. 15: Corrumpunt mores bonos colloquia mala. II Tim. 2: Multum enim proficiunt ad impietatem, et sermo eorum ut cancer serpit. Bernardus Super Cant.: "Vides quantam multitudinem animarum uelociter currens sermo tantae malitiae huius inficere possit!"
4. Quarto, ut dicit Plinius libro XXIX cap. 3, est animal pestiferum et summe uenenosum. Nam fructus arborum inficit, aquas corrumpit, ex quibus si quis comederit uel biberit, mox necatur. Sed et si saliua eius pedem tetigerit, totum hominem inficit et corrumpit. Et cum tanta sit uis eius ueneni, a quibusdam tamen animalibus manditur loco cibi. Significat haereticorum et schismaticorum pestem et uenenationem uniuersalem et tandem consumptionem per daemones sempiternalem, II Tim. 3: Quemadmodum autem Iannes et Mambres restiterunt Moysi, ita et hi resistunt ueritati homines corrupti mente, reprobi circa fidem; sed ultra non proficient. Insipientia enim illorum manifesta erit omnibus, sicut et illorum fuit. Gregorius super illud Cant. 2, Capite uobis etc.: "Illa debet esse praepositorum cura laudabilis, ut capiant uulpeculas".
5. Quinto, ut dicit idem, inter medios ignes sola animalium uiuit. Significat illos qui in tribulatione positi non sentiunt correctionem diuinam, sed intrepidi in sua malitia perseuerant, Eccle. 8: Sunt impii qui ita securi sunt, quasi iustorum facta habeant. Et iterum ibidem: Iustus perit in iustitia sua, et impius multo tempore uiuit in malitia sua. Dicebat beatus Andreas, ut scribitur in passione sua: Ad poenas aeternas Aegeas proconsul ire non timet.
6. Sexto, ut dicit idem, est genus salamandrae cuius pellis est uilosa et pilosa ex qua fiunt aliquando cinguli ad usus regum, qui post longam uetustatem in ignem proiecti non exuruntur, sed post diutinam inflammationem illaesi et purgati et quasi renouati ab ignibus extrahuntur, et de illa pelle fiunt licinia in lampadibus et lucernis quae nullo incendio corrumpuntur. Significat sanctos uiros qui magnis et paruis in Ecclesia subministrantes in tribulationibus numquam deficiunt, immo sicut aurum probantur, Sap. 3: In paucis uexati, in multis bene disponentur, quoniam Deus probauit eos et inuenit illos dignos se. Tamquam aurum in fornace probauit illos, et quasi holocausta hostiae accepit eos. Gregorius in homelia super Euangelii Hoc est praeceptum meum: "Ecce electi Dei carnem domant, spiritum roborant, daemonibus imperant, uirtutibus corruscant, praesentia despiciunt, aeternam patriam uocibus moribusque praedicant, atque ad illam per tormenta attingunt; occidi possunt et flecti nequeunt". Dicebat beatus Laurentius Decio: "Disce, miser, quanta est uirtus Christi. Nam carbones hi non incendunt, sed refrigerium mihi praestant". Et beatus Vincentius dicebat Daciano in equleo constitutus: "In sublimibus agor et altior positus infima mundi despicio".
 
<Cap. 56: De sanguisuga>
Sanguisuga has habet condiciones siue proprietates secundum auctores.
1. Nam primo, ut dicit Isidorus libro XII, uermis aquatilis sic dicta, eo quod sanguinem diligit atque sugit. Significat uirum auarum semper sitientem et appetentem diuitias et delicias, Prou. 30: Sanguisugae duae sunt filiae dicentes 'Affer, affer'. Sanguisuga, secundum doctores, est auarus et mundanus homo cuius desiderium et concupiscentia semper clamat pro habendis diuitiis et deliciis assequendis.
2. Secundo, ut dicit idem in eodem, potantibus insidiatur et cum illabitur faucibus uel uspiam adhaeserit, sanguinem haurit et cum multum ualde ad sui impletionem suxerit, euomit quod hausit, ut denuo de nouo recentiorem sugat. Significat inuidum siue nequiter lucrantibus proximis uel proficientibus insidiantem et, si potest, omnia bona illorum usurpantem et thesaurizantem, uel suis conferentem, sicque de nouo similia recipientem et procurantem, Eccli. 14: Viro cupido et tenaci sine ratione est substantia, et homini liuido ad quid aurum? Qui aceruat ex animo suo iniuste, aliis congregat, et in bonis illius alius luxuriabitur. Eccle. 5: Diuitiae congregatae in malum domini sui etc. Chrysostomus Super Matth. homelia 47: "Si uolueris uidere amantis aurum animam uelut uestimentum a decem millibus corrosum uermibus, nihil habens sanum, sic undique eam perforatam inuenies a sollicitudinibus et peccatis putrefactam et aerugine plenam". Ambrosius in libro De officiis: "Nullum adminiculum praestant diuitiae ad beatam uitam, quod euidenter Dominus demonstrauit in Euangelio dicens: Beati pauperes; et uae uobis diuitibus".
3. Tertio, ut dicit Isidorus libro supradicto, est colore subnigra, mollis, oblonga et flexuosa, quibusdam uirgulis rubeis distincta. Significat haereticam pestem uel personam malitiosam, fraudulentam hypocritam et pestilentem, Matth. 7: Attendite a falsis prophetis qui ueniunt ad uos in uestimentis ouium, intrinsecus autem sunt lupi rapaces. Ex fructibus eorum cognoscetis eos. Ambrosius: "Simulata aequitas non est aequitas, sed duplicata iniquitas". Dionysius in responsione Ad Architectam: Duplici peccato peccat, qui post peccatum se iustificat siue iustum probat.
4. Quarto, ut dicit idem, os habet triangulum et in ore fistulam cum qua sanguinem sugit. Significat detractores et infamatores aliorum callidos et ingeniosos ad talia, Eccli. 11: A scintilla una augetur ignis, et ab uno doloso augetur sanguis. Homo enim peccator sanguini insidiatur. Bernardus Super Cant.: "Ferit caritatem in omnibus, lingua maledicta, et necat funditus et exstinguit".
5. Quinto, ut dicit idem, uenenosis insidet, et ideo quando debet membro apponi causa medicinae, primo debet inuolui in urticis et in sale, ut sic compellatur euomere, si quid forsan hauserat uenenosum. In aqua uero calida et tempore calido citius se membro applicat ad sugendum. Significat hommes conuersatos cum haereticis uel aliis infamibus aut infectis non debere prius admitti ad familiaritatem uel cohabitationem quam purgati fuerint uel probati gratia Spiritus Sancti apti et disciplinae euangelicae auidi, Eccli. 11: Non omnem hominem inducas in domum tuam; multae enim sunt insidiae dolosi. Bona enim in mala conuertens insidiatur et in electis imponit maculam. Seneca De quattuor uirtutibus: "Prius uidendum est cum quibus edas, quam quid edis".
<Cap. 57: De stellione>
Stellio has proprietates siue condiciones inuenitur habere ab auctoribus.
1. Primo enim, ut dicit Isidorus libro XII, est "bestiola tergo depicta lucentibus buccis in modum stellarum; " de quo Ouidius: "Aptumque colori nomen habet uariis stellatus corpore guttis". Significat uirum sanctum ex uarietate uirtutum et claritate exemplorum et pulchriformitate morum uarie et luciformiter et gratiose aedificantem alios, Phil. 2: Sicut luminaria in mundo uerbum uitae continentes. Bar. 3: Stellae autem dederunt lumen in constodiis suis et laetatae sunt. Gregorius in Moralibus: "Stellarum nomine intelliguntur bene uiuentium animae, prophetae sacri et beati apostoli, doctores et pastores Ecclesiae". Scribitur de beato Bernardo quod quasi uas auri ornatum omni lapide pretioso radiauit in populo.
2. Secundo, ut dicit idem in eodem, "adeo scorpionibus est contrarius ut uiso eo pauorem his afferat et torporem". Significat iustos contrariari daemonibus et detractatoribus et eis pauorem et torporem inferre, Sap. 1: Probata autem uirtus corripit insipientes. Prou. 25: Ventus aquilo dissipat pluuias et facies tristis linguam detrahentem. Chrysostomus De laudibus Pauli: "Vis scire dona Dei? Vestimenta Pauli daemonibus terrori erant". Exod. 14: Dixerunt Aegyptii fugiamus Israel. Dominus enim pugnat pro eis contra nos. Act. 19: Virtutesque non modicas faciebat Deus per manus Pauli etc.
3. Tertio. ut dicit Plinius, maxime de cruore uiuit et quamuis sit animal pulchrum et pictum, multum tamen est uenenosum, quia ex eo pessimum fit medicamentum. Significat hypocritas uiuentes de sanguine aliorum, et quamuis appareant boni et gratiosi, sunt tamen ueneno peccati et uitii pleni, Matth. 23: Vae uobis scribae et pharisaei hypocritae, qui estis similis sepulchris dealbatis, quae parent hominibus speciosa, intus uero sunt plena spurcitia et iniquitate. Ambrosius Super Luc. et alibi: "Simulata aequitas est duplicata iniquitas".
4. Quarto, ut innuit Glossa Prou. 30, est animal uelocissimum et tamen non est pennatum, sed tantum uelocitate pedum, quasi manuum loco et modo repit et scandit ad sublimitatem murorum atque domorum. Significat simplices bonos proficientes sine mundana sapientia, Prou. 11: Iustitia simplicis dirigit uiam eius. Augustinus tractans illud Matth. 11: Discite a me etc.: "Qui didicerunt a Domino humiles esse et mites corde, plus orando et meditando proficiunt quam legendo et audiendo".
5. Quinto, ut dicit Plinius, latitat in hieme in cauernis et hebetatur uisus eius. In uere autem exiens de cauernis sentiens defectum uisus, mutat locum et quaerit sibi locum et cauernam ad orientem, et quotidie aperit oculos contra solis ortum donec in oculo desiccetur humor et consumatur nebula, quae oculis caliginem inducebat. Significat uirum iustum semper dum uiuit in ista miseria se a mundi tempestatibus secedentem et a caecitate mundi excutientem et ad Christum aspicientem donec illucescat ei aeternitatis dies, Ps. 24: Oculi mei semper ad Dominum, quoniam ipse euellet de laqueo pedes meos. Respice in me et miserere mei etc. Cantatur de beato Martino quod "oculis ac manibus in caelum semper erat intentus".
6. Sexto, ut dicit idem, mutat spolium suum in senectute sicut serpens. Significat depositionem ueteris hominis et assumptionem noui, secundum formam apostoli Eph. 4: Renouamini spiritu mentis uestrae et induite nouum hominem, qui secundum Deum creatus est in iustitia et sanctitate ueritatis. Leo Papa in sermone De circumcisione: " Expergiscere, O homo, et dignitatem tuae agnosce naturae quae, et si in Adam est deformata, in Christo tamen est reformata".
<Cap. 58: De serpente>
Serpens has proprietates siue condiciones habere probatur secundum auctores.
1. Primo enim, sicut dicitur secundum Isidorum libro XII, eo quod "occultis serpit accessibus, nec graditur publice et aperte, sed squamarum nisibus repit occulte". Significat daemones et dolosos homines semper incedentes proditiose et malitiose aliis, Prou. 26: Quando submiserit uocem suam, ne credideris ei, quoniam septem nequitiae sunt in corde illius. Augustinus in sermone De uno martyre: "Sic dictum est diabolo quia leo et draco est; leo, propter impetum; draco, propter insidias; leo aperte irascitur; draco occulte insidiatur".
2. Secundo, ut uulgata ueritas probat, formidat hominem nudum et insilit in uestitum. Significat diabolum terreri paupertate euangelica, confortari uero opulentia mundana, Is. 29: Addent mites in Domino laetitiam, et pauperes homines in sancto Israel exultabunt. Ps. 33: Diuites eguerunt et esurierunt, inquirentes autem Dominum non deficient omni bono. Gregorius in homelia de Si quis uult post me uenire: "Ad terram uestitus unusquisque deicitur, quia habet unde teneatur. Nudi ergo cum nudo luctari debemus". Poeta: "Cantabit uacuus coram latrone uiator".
3. Tertio, sputum hominis ieiuni est ei praecipue uenenosum. Significat diabolum habere increpationem uel inuecturam hominis abstracti a mundanis multum perniciosam et sibi horridam et confutatiuam, Iac. 4: Appropinquate Deo, et appropinquabit uobis. Resistite diabolo, et fugiet a uobis. Exemplum point beatus Gregorius in libro Dialogorum cap. 4 de Dacio Mediolanis episcopo qui apud Corinthum domum in qua diabolus ferebatur habitare hospitans diabolum cum suis ministris balantem, clamantem, discurrentem de nocte instar pecorum, porcorum, leonum, asinorum et serpentinorum sibilorum et soricum, his uerbis confudit et repulit: "Bene tibi contigit, miser, quia tu es ille qui dixisti 'Ero similis altissimo', et ecce nunc propter superbiam tuam porcis et soricibus similis factus es". Sicque factum est ut illam domum quam sibi uendicauerat, de cetero numquam intraret.
4. Quarto, ut dicit Hieronymus, pugnat pro capite in quo dicitur esse sedes cordis, et pro ipso solo tuendo, de toto corpore alio facit scutum. Significat uirum euangelicum qui, ut conseruet animam solam Deo, in cuius superiori ratione habet fixum desiderium suum Christum Iesum dilectum unicum, totum corpus exponit passionibus et tormentis, persecutionibus et flagellis, Matth. 10: Estote prudentes sicut serpentes, et simplices sicut columbae. Cant. ultimo: Si dederit homo omnem substantiam suam pro dilectione, quasi nihil despiciet eam. Aquae multae non potuerunt exstinguere caritatem, neque flumina obruent illam. Dicebat beatus Ioannes euangelista in passione sua, quando compellabatur a proconsule comprehensus negare Christum: "Proinde nec Christum Dominum meum negabo, nec a praedicatione nominis eius quiescam donec consummem cursum ministerii quod accepi". Dicebat etiam beatus Andreas Aegeae proconsuli in passione sua: "Tanto ero regi meo acceptior, quanto pro eius nomine fuero permanens in tormentis confessor". Et beata Agnes in passione sua: "Verum quoniam ad hoc te uideo tendere quod impetrare non poteris. Quidquid tibi uidetur, exerce". Ita dicebat Symproniano praefecto et tyranno crudeli.
5. Quinto, ut dicit Isidorus libro XII, carnem habet frigidam, quia frigidae est naturae. Significat uirum castum, a uoluptatibus alienum, Gal. 5: Qui autem sunt Christi, carnem suam crucifixerunt cum uitiis et concupiscentiis. Augustinus in libro Confessionum, loquens de Ambrosio doctore, ante conuersionem suam: "Caelibatus tantum eius laboriosus mihi uidebatur".
6. Sexto, ut dicit idem in eodem, singulis annis se renouat pellem ueterem per angustum foramen transiens deponendo. Significat uirum iustum se cum magno studio in Deum renouantem semper et defectus deponentem uiriliter, Col. 3: Expoliantes uos ueterem hominem cum actibus suis, induite nouum qui renouatur in cognitione secundum imaginem eius qui creauit eum. Gregorius et Bernardus in pluribus locis: "In uia Dei, non semper proficere, est retro cedere". Augustinus in Sententiis Prosperi et alibi: "Non sufficit abstinere a malo, nisi faciat homo quod bonum est". Gregorius in homelia Confessorum non pontificum: "Minus est mala non agere nisi etiam quisque studeat bonis operibus insudare".
7. Septimo, ut dicit idem, loca mucida siue putrida lingit et loca umbrosa amat. Significat diabolum in luxuriis et deliciis carnalibus se delectantem, Iob 40: Sub umbra dormit, in secreto calami et in locis humentibus. Protegunt umbrae umbram eius; circumdabunt eum salices torrentis. Augustinus in libro Confessionum: "Miser ego, elegeram molliorem locum, nolens carere feminae amplexibus".
8. Octauo, ut dicit idem, non cessat uertere linguam ex ui ueneni. Significat susurrones et detractores et murmuratores, Prou. 26: Cum defecerint ligna, extinguetur ignis; et susurrone subtracto, iurgia conquiescent. Bernardus Super Cant.: "Cor siquidem felle liuoris amarum per linguae instrumentum spargere nisi amara non potest, dicente Domino: Ex abundantia cordis os loquitur".
9. Nono, ut dicit auctor, oblique respicit; et tortuose, non recte, incedit. Significat inuidum hominem ueritati et bonitati non congaudentem sed aduersantem, Eccli. 14: Nequam est oculus liuidi, et auertens faciem et despiciens animam suam. Chrysostomus in sermone III dominicae Quadragesimae: Nolunt meliorem uiuere ne degeneres ipsi possent improperia sustinere.
10. Decimo, ut dicit Isidorus, abscondit lepram; ad hoc quidem comeditur ne talis infirmitas reueletur. Significat occultantem scelera et peccata et non reuelantem sacerdoti maximae, Prou. 28: Qui abscondit scelera sua, non dirigetur; qui autem confessus fuerit et reliquerit ea, misericordiam consequetur. Beda Super Marc.: Qui erubescit modo coram uno, patebit coram generali iudicio in nouissimo die magno quando manifesta erunt abscondita cordium.
11. Vndecimo, ut dicit auctor, claudit aures suas ne audiat incantantem. Significat nolentes, immo contemnentes, auditum uerbi Dei et uocem Euangelii, Prou. 28: Qui obturat aurem suam ne audiat legem, oratio eius erit execrabilis. Augustinus, et est in capitulo Decretorum: Non minus peccat qui contemnit Euangelium, quam qui conculcat dominicum sacramentum.
12. Duodecimo, ut dicit Isidorus, sibilat antequam mordeat, et interimit omne quod mordet. Significat adulatores a prima facie blandientes et finaliter spiritualiter occidentes, Ps. 10: Laudatur peccator in desideriis animae suae, et iniquus benedicitur. Exacerbauit Dominum peccator. Augustinus in libro Sententiarum Prosperi: "Adulantium linguae alligant homines in peccatis".
13. Decimo tertio, ut dicit Plinius, auibus est pessimus hostis, quia flatu eas interimit. Significat diabolum insidiantem maxime caelestia petentibus, I Pet. 5: Aduersarius uester diabolus tamquam leo rugiens circuit, quaerens quam deuoret. Augustinus in sermone De uno martyre: "Sic dictum est de diabolo, quia leo et draco est; leo, propter impetum; draco, propter insidias".
14. Decimo quarto, ut dicit Isidorus, uenenum quod eicit iterato resumit. Significat haereticum deponentem et abiurantem haeresim suam et postmodum relabentem, Prou. 25: Sicut canis qui reuertitur ad uomitum suum, sic imprudens qui iterat stultitiam suam. II Pet. 2: Melius erat illis uiam ueritatis non cognoscere, quam post agnitam conuerti retrorsum ab eo, quod traditum est illis sancto mandato. Contigit enim eis illud ueri prouerbii: 'Canis reuersus ad suum uomitum, et sus lota in uolutabro luti'. Exemplo in Iuliano apostata in Historia Tripartita et Ecclesiastica.
15. Decimo quinto, ut dicit idem, diu sustinet famem et tandem puluere reficitur. Significat auarum auide exspectantem satiari pecunia et tandem uacua inuenitur spes eius, Is. 65: Serpenti puluis panis eius. Quo contra Ps. 39: Beatus uir cuius est nomen Domini spes eius, et non respexit in uanitates etc. Augustinus in sermone De innocentibus: "Nemo habet iniustum lucrum sine iusto damno". Lucrum in arca, damnum in conscientia.
<Cap. 59: De simia>
Simia has habet condiciones siue proprietates secundum auctores antiquos.
1. Primo enim, ut dicit Isidorus libro XII, simia a sinus naribus est uocata. Vnde et simias dicitur eo quod suppressa sit et facie foeda rugis turpiter follicantibus. Alii dicunt simias a rationis similitudine nominatas, quia in multis ritus hominis imitantur. Sed hoc est falsum, ut dicit idem libro praefato. Significat communiter hypocritas et duplices qui aliud quidem sunt re, aliud in ostensione; et multa repraesentant in facie, quae non habent in rei ueritate, II Tim. 3; Hoc autem scito: quod in nouissimis diebus instabunt tempora periculosa, et erunt homines se ipsos amantes. Et infra: Habentes speciem quidem pietatis, uirtutem autem eius abnegantes; et hos deuita. Ambrosius in sermone Dominicae de Passione: "Omnis simulatio et omnis duplicitas, mendacium est".
2. Secundo, ut dicit idem in eodem, simiae elementorum sunt sagaces. Nam noua luna exultant, media et caua tristantur. Significant homines diuites siue sapientes secundum saeculum hoc, qui in flore aetatis uel prosperitatis laetantur, et in processu uitae uel fine, tristes ad inferna descendunt, Iob 21: Egrediuntur quasi greges paruuli eorum et infantes eorum exultant lusibus. Tenent tympanum et citharam, et gaudent ad sonitum organi. Ducunt in bonis dies suos et in puncto ad inferna descendunt. Gloria enim mundi est gloria carnis, et qui in ea delectantur carnales esse dubium non est, Phil. 3: Quorum deus uenter est, quorum finis interitus.
3. Tertio, ut dicit idem in eodem, quando duos habet fetus, fetum quem plus amat in brachio suo portat, quem uero minus diligit humeris gestat quando sibi instat necessitas fugiendi. Cum uero artatur ad insequendum fetum brachiis proicere compellitur, et alio qui humeris insidet pressa tardior ad fugam redditur, et ideo a uenatore facilius et citius praeuenitur. Significat nimios amatores filiorum uel consanguineorum periculis expositos damnationis extremae, Iob 21: Quare impii uiuunt, subleuati sunt, confortatique diuitiis? Semen eorum permanet coram eis, propinquorum turba, et nepotum in conspectu eorum. Ducunt in bonis dies suos, et in puncto ad inferna descendunt. Gregorius in Moralibus: Quasi esca prosperitatis capitur mundanus homo, et ducitur ad aduersa aeternae calamitatis.
4. Quarto, ut dicit Aristoteles libro II, est bestia monstruosa, hominis tamen naturae multum communicatiua et repraesentatiua. Significat hypocritas repraesentantes sive praetendentes dignitatem humanae naturae in exterioribus signis, negantes uero in effectibus siue etiam affectibus suis, II Tim. 3: Habentes speciem quidem pietatis, uirtutem autem eius abnegantes. Et hos deuita. Chrysostomus De laudibus Pauli: "Super omnia autem torquebat Paulum domesticorum ruina et dolus".
5. Quinto, ut dicit Plinius libro VIII cap. 54, mira sollertia uisa singula facere nititur. Vnde dum nititur uenatorum calceis de industria ei relictis calciari, iterum capitur ab ipsis. Significat praesumptuosos siue etiam curiosos maiori audacia ad omnia se sufficientes comprobare nitentes, cum tameri in rei ueritate ad modicum sint utiles uel ualentes. Quo contra Eccli. 3: Fili, ne in multis sint actus tui. Altiora te ne quaesieris, et fortiora te ne scrutatus fueris. In superuacuis rebus noli scrutari multipliciter, et in pluribus operibus non fueris curiosus. Plurima enim super sensum hominum ostensa sunt tibi. Multos enim supplantauit suspicio illorum, et in uanitate detinuit sensus eorum. Augustinus in libro Confessionum et alibi: "Curiosum genus hominum ad cognoscendum uitam alienam, desidiosum ad cognoscendum suam".
6. Sexto, ut dicit Plinius, est disciplinae susceptiua. Vnde ad saltandum et uariis modis ludendi informatur. Significat bestiales homines qui, cum natura sint stolidi, multo tamen studio et exercitio fiunt disciplinati siue disciplinabiles, Eccli. 6: Quasi is qui arat, et is qui seminat, accede ad illam, id est ad sapientiam. In omni animo tuo accede ad eam, et in tota uirtute tua conserua uias eius. In nouissimis enim inuenies requiem in ea. Hieronymus narrat in prologo Super Dan. quemdam prudentem dixisse: "Labor improbus omnia uincit".
7. Septimo, ut dicit idem, eius ad fetum suum maxima est affectio. Nam mansuefacta iuxta domos catulos suos ponit demonstrans hominibus, gaudens eos tractari dulciter manibus, gratulantesque et applaudentes cognoscunt. Significat mundanum hominem et ipsum mundum amantem multum suos et recognoscentem eos, Ioan. 7: Non potest mundus odisse uos, me autem odit, quia ego testimonium perhibeo de illo, quia opera eius mala sunt. Iob 41: Corpus Behemoth, id est diaboli, quasi scuta fusilia, compactum squamis se prementibus. Vna uni coniungitur. Gregorius in Moralibus et in homelia: Omnes mali unum diaboli corpus sunt.
8. Octauo, ut dicit Aristoteles libro V, cum sit bestia, est indomita et per naturam malitiosa. Edomatur tamen per uiolentiam, uerberibus et catenis, et trunco opprimitur ne discurrere libere queat, et ut eius insolentia reprimatur. Significat uagum hominem siue mulierem petulantem cui cautela siue custodia est adhibenda et disciplina addenda secundum consilium sapientis, Eccli. 26: In filia non auertente se, firma custodiam, ne quando inuenta occasione abutatur se. Fornicatio mulieris in extollentia oculorum, et in palpebris illius agnoscetur. Augustinus libro 83 Quaestionum: Bestiae abstinent a delectationibus propter uerbera.
9. Nono, ut dicit idem, cibis omnibus uescitur, maxime uero immundis delectatur. Pediculos enim hominum quaerens et in capitibus eorum et uestibus comedit; uinoque, ut homo, inebriatur. Significat gulosos, immundos et ebrios, quo contra Eccli. 37: Non te effundas super omnem escam; et noli auidus esse in omni epulatione. In multis enim escis erit infirmitas, et apoplexia appropinquabit usque ad choleram. Propter crapulam multi obierunt; qui autem abstinens est, adiciet uitam. Bernardus Super Cant. et in sermonibus et alibi: "Voluptas gulae quae tanti hodie extimatur uix duorum longitudinem continet digitorum".
10. Decimo, ut dicit Isidorus et Plinius, eius carnes desiderat leo, quia eius esu dicitur conualescere quando grauiter infirmatur. Significat diabolum pasci peruersa uita malorum et suis ex hoc malis affectibus, prout potest inuenire remedium siue solatium, Eccli. 13: Venatio leonis onager in eremo. Gregorius in Moralibus: "Onagri in eremo nomine intelligitur is qui cuncta quae desiderat uane agit". Ambrosius in sermone Dominicae de Passione: "Sic amat diabolus peccatorem, ut decipiat quemadmodum amat gluto porcellum ut comedat".
11. Vndecimo, ut dicit Avicenna libro II, communicat in forma cum homine et in pilositate cum lupo. Significat falsos fratres communicantes in sacramento uel habitu cum Ecclesia; in ueteri autem homine quem numquam deponit, cum daemonibus, II Cor. 11: periculis in falsis fratribus. Chrysostomus De laudibus Pauli: "Super omnia autem torquebat Paulum domesticorum ruina et dolus".
12. Duodecimo, ut dicit, femina simia in uulua assimilatur mulieri; masculus uero in uirga assimilatur cani. Significant impudicam animam et impudicum corpus, Eph. 4: Qui desperantes, semetipsos tradiderunt omni impudicitiae, in operationem immunditiae. Poeta, et habetur in Glossa circa finem Decretorum: "Quaeritur: Egistus quare sit factus adulter? In promptu est causa: desidiosus erat".
13. Decimo tertio, ut dicit Plinius, eius morsus est malitiosus et maxime illarum quae inueniuntur habere caudas. Significant illorum detractationes esse mortiferas quae ex proditione potissime proferuntur, Ier. 9: Sagitta uulnerans lingua eorum, dolum locuta est; in corde suo pacem cum amico suo loquitur, et occulte ponit ei insidias. Bernardus Super Cant.: "Ferit caritatem in omnibus, lingua maledicta; et audientes, quantum in se est, necat funditus et exstinguit".
<Cap. 60: De sirenis>
Sirenae has condiciones siue proprietates habere probantur diuersas.
1. Nam primo, ut dicut Glossa Super Is. 13, Gregorius et Isidorus libro XII, sunt serpentes alati et cristati quae plus currunt quam equi. Et aliqui dicunt quod uolant, praecipue Papias. Dicit enim quod sunt dracones uolantes magni et cristati, ut quidam putant. Significant inuidos et superbos siue ambitiosos, Prou. 23: Ne erigas oculos tuos ad opes quas habere non potes, quia facient sibi pennas quasi aquilae, et uolabunt in caelum. Non comedas cum homine inuido, nec desideres cibos eius, quoniam in similitudinem arioli et coniectoris, aestimat quod ignorat. Bernardus Super Cant. et in sermonibus: "Omnis superbus est importabilis ualde, habitus eius superfluus, incessus pomposus, ceruix erecta, de sublimiori loco decertat, et se melioribus praeferri affectat, suas sententias et facta iactat, et nullam reuerentiam seruat".
2. Secundo, ut recitat Isidorus libro XI, "tres finguntur fuisse sirenae, ex parte uirgines, et ex parte uolucres singulas alas habentes, quarum una uoce, altera tibia, tertia lyra canebat", quae illectis nauigantibus sub specie cantus eos ad naufragium pertrahebant. Significant concupiscentiam carnis et concupiscentiam oculorum et superbiam uitae quae suis uoluptatibus nauigantes in praesenti saeculo pertrahunt ad inferna, I Ioan. 2: Omne quod in mundo est, aut est concupiscentia carnis, aut concupiscentia oculorum, aut superbia uitae. Augustinus Super Ps.: Timor male humilians et amor male inflammans sunt fomites uitiorum.
3. Tertio, ut dicit Physiologus, sirena est monstrum marinum habens ab umbilico et sursum formam uirginis, inferius formam siue figuram piscis. Significat hypocritas sanctitatem praetendentes et iniquitatem abscondentes, II Tim. 3: Habentes speciem pietatis, uirtutem autem eius abnegantes. Ambrosius in sermone Dominicae de Passione: "Omnis simulatio et onmis duplicitas, mendacium est".
4. Quarto, ut dicit idem et auctor ponit, in tempestate dicitur gaudere, in sereno uero dolere. Significat peruersos hommes et haereticos qui in malis Ecclesiae laetantur, et in bonis tristantur, Prou. 2: Exultant in rebus pessimis, quorum uiae peruersae, et infames gressus eorum. Ambrosius Super Paulum: Caritas congaudet ueritati, quando uir bonus gaudet de proximorum felicitate.
5. Quinto, ut dicunt iidem, dulcedine sui cantus facit obdormire nauigantes quos, cum uiderit consopitos, trahit ad litus, et fert unum ex eis ad locum siccum, et primo ipsum secum coire facit. Quod si noluerit uel non ualuerit, ipsum perimit et eius carnes deuorat et transglutit; sicque postmodum facit aliis. Significat haereticorum malitiam in attrahendo suis sermonibus et consensum praestare faciendo suis haeresibus et sic occidendo in animabus, Rom. ultimo: Huiusmodi enim Domino nostro Iesu Christo non seruiunt, sed suo uentri; et per dulces sermones et benedictiones seducunt corda innocentium. Bernardus Super Cant.: "Pari consentaneae malignitatis affectu celebratur odiosa collatio", et interimitur ingens multitudo.
6. Sexto, ut dicit Isidorus libro XII, earum uirus tantum est ut ante mors quam dolor sentiatur. Significat perniciem haereticae pestis quae prius occidit in anima quam auertatur eius nequitia, et ideo super omnia cauenda et fugienda, Matth. 7: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces. Ex fructibus eorum cognoscetis eos. Bernardus Super Cant.: "Ferit caritatem in omnibus, qui se audiunt, lingua maledicta, et quantum in se est, necat funditus et exstinguit".
7. Septimo, ut dicit auctor, secundum ueritatem sirenae fuerunt quaedam meretrices quae transeuntes ad egestatem ducebant. Significant luxuriam et gulam depauperantes lasciuos, et uirtutibus et gratiis spoliantes, Prou. 23: Vacantes potibus, et dantes symbola consumentur et uestietur quasi pannis dormitatio. Fouea profunda est meretrix, et puteus angustus aliena. Quo contra, ut dicit beatus Dionysius in responsione Ad Architectam: "Sic deberet homo erubescere motus irrationales, sicut erubescit deiectus a principatu et dignitate".
 
<Cap. 61: De scorpione>
Scorpio has condiciones siue proprietates inuenitur habere a naturalibus.
1. Primo enim, ut dicit Isidorus libro XII, "scorpio est uermis terrenus habens in cauda aculeum armatum, sic dictus eo quod cauda ferat siue figat et arcuato uulnere uenena diffundat; cuius proprium est ut palmam manus non feriat neque laedat", ut dicit idem. Et dicitur scorpio a 'scorte' quod est dulce, et 'poio' quod est fingere, quia in anteriori parte blanditias fingit, in posteriori pungit. Significat malitiosos et dolosos homines et eorum fallacias, Ez. 2: Fili hominis, increduli et subuersores sunt tecum, et cum scorpionibus habitas. II Tim. 2: Profana autem uaniloquia deuita; multum enim proficiunt ad impietatem. Et sermo eorum ut cancer serpit, ex quibus est Philetus et Hymenaeus, qui ex ueritate exciderunt. Hieronymus Ad Metriadem uirginem: "Nobis haec electa seruanda sunt, et quasi inter scorpiones et colubros incedendum, ut accinctis lumbis, calciatisque pedibus, apprehensis manu baculis, iter per insidias huius saeculi et inter uenena faciamus, possimusque peruenire ad dulces aquas Iordanis et terram repromissionis intrare et ad domum Dei conscendere".
2. Secundo, ut dicit Plinius libro XI cap. 26, scorpiones pariunt uermiculos ouorum specie, et perimunt importuna peste uenenosi sicut serpentes; per triduum autem ualde laedit eorum uenenum, et post lenta morte perimunt nisi citius succurratur. Significant haereticos sub specie boni animas hominum uenenantes, et nisi caueantur, quasi blande ad sempiternum interitum perducentes, II Tim. 3: Habentes speciem pietatis, uirtutem autem eius abnegantes. Et hos deuita. Et infra: Homines corrupti mente, reprobi circa fidem. Ambrosius Super Lucam et alibi: "Simulata aequitas non est aequitas, sed duplicata iniquitas". Eccli. 11: Attende tibi a pestifero, fabricat enim mala, ne forte grauet mala sua in te.
3. Tertio, ut dicit Plinius in eodem, uirgines ictu letali percutiunt quando eas feriunt; similiter et feminas sed non tam cito. Viros uero maxime laedunt. De mane, quando exeunt de cauernis, parati semper cauda percutere si ei detur occasio laedendi, et obliquo ictu et inflexo feriendi, et suum uenenum candidum infundendi. Significat daemones diuersimode tentare diuersos prout peius et plus nocere ualent, paratosque ad omnia mala contra omnes Ecclesiae gradus, et accinctos ad omnia flagitia, I Pet. 5: Vigilate quia aduersarius uester diabolus tamquam leo rugiens, circuit quaerens quem deuoret. Leo Papa in sermone De circumcisione: "Non enim desinit hostis antiquus deceptionum laqueos ubique praetendere, et ut quoquo modo fidem credentium corrumpat instare. Nouit cui adhibeat incitamenta luxuriae, cui ingerat illecebras gulae, cui adhibeat aestus cupiditatis. Nouit quem gaudio fallat, quem moerore conturbet. Omnium discutit consuetudines uentilat curas et ibi causas quaerit nocendi ubi unumquemque studiosius uiderit occupari". Huc usque uerba beati Leonis.
4. Quarto, ut ponit auctor, nouem scorpionum genera per colores describuntur. Significant malorum hominum uariam malitiam et fraudem pestilentem, II Tim. 3: Hoc autem scito, quod in nouissimis diebus instabunt tempora periculosa, et erunt homines se ipsos amantes, cupidi, elati, superbi, parentibus non obedientes, criminatores, incontinentes, scelesti, proterui, sine affectione, sine pace, tumidi, caeci, uoluptatum amatores magis quant Dei. Ambrosius, et habetur Extra, De haereticis 'Excommunicamus' etc.: "Habentes facies quidem diuersas, sed caudas ad inuicem colligatas, quia de uanitate conueniunt in idipsum".
5. Quinto, ut dicit Plinius libro XI, nullum animal carens sanguinem laedit scorpio. Significat quod daemones non possunt laedere uiros spirituales, Rom. 8: Quis stabit aduersus electos Dei? Certus sum enim quod neque mors, neque uita, neque principatus, neque potestates, ne que instantia, neque futura, neque creatura aliqua poterunt nos separare a caritate Dei etc. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant".
6. Sexto, ut dicit idem in eodem, percussus a scorpione, cinis eorum potatus in uino est remedium, et in oleo succurrit periculo quod pungendo animalia induxerunt. Significat non posse melius tentationes daemonum et persuasiones haereticas uitare et cauere quam per debachationem et contritionem uictoriosam eorum malitiae per humilitatem et gratiae Dei donationem, Iac. 4: Appropinquate Deo, et appropinquabit uobis. Resistite diabolo, et fugiet a uobis. Dicebat beata Caecilia in passione sua, praedicans suis: "Eia, milites Christi, abicite opera tenebrarum et induimini armis lucis". Dixerunt Aegyptii, Exod. 14: Fugiamus Israelem; Dominus enim pugnat pro eis contra nos.
7. Septimo, ut dicit Isidorus libro XII, scorpiones timent stellionem adeo ut uiso eo tabescant et torpeant. Significat detractores timere loqui coram sanctis uiris, Prou. 25: Ventus aquilo dissipat pluuias, et facies tristis linguam detrahentem. Scribitur de beato Francisco in uita ipsius quod summe horrebat detractores
<Cap. 62: De sue>
Sus, quae et porca dicitur, has condiciones inuenitur habere secundum naturales.
1. Primo enim, ut dicit Isidorus, a subigendo est dicta, eo quod terram subigit propter cibum atque ita subintrat ut dentibus perueniat ad radices. Significat praedicatores quaestuarios et aduocatos cupidos lucri et terreni commodi auidos et profunde studiosos ad haec atque ita ingeniosos, I Tim. ultimo: Conflictationes hominum mente corruptorum, et qui a ueritate priuati sunt, existimantium quaestum esse pietatem. Augustinus in diuersis locis: "Cum cetera uitia cum homine senescant, sola auaritia reiuuenescit".
2. Secundo, ut dicit Plinius libro VIII cap. 51, Solinus etiam et Aristoteles libro VI, circa uernum equinoctium concipit, bis in anno parit, quattuor mensibus trahit in utero, uiginti filios quandoque producit. Sed educare nequit, et aliquando omnes deuorat praeter primum quem maxime diligit et cui primo primam mamillam porrigit. Significat mundanos homines multiplicatos in temporalibus et deuorantes omnia; similiter et ecclesiasticos praelatos qui primas et electas praebendas dant consanguineis, Ps. 4: A fructu frumenti, uini, et olei sui multiplicati sunt. Quo contra Matth. 20: Sedere ad dexteram meam et sinistram non est meum dare uobis, sed quibus paratum est a Patre meo. Quibus dicit beata Eugenia sicut respondit Melaniae ciui ditissimae inflectenti eam ad eius consensum et credenti eam uirum: "Habeant opes tuas tibi similes, nos delectat mendicare cum Christo".
3. Tertio, ut dicunt iidem, est animal gulosum et immundum, auide deuorans foetida quaelibet et immunda, balneum etiam putat lutum in quo quiescendo impinguatur. Significat gulosos et petulos homines immunditiis et uoluptatibus uacantes et his se impinguantes, II Pet. 2: Sus lota in uolutabro luti. Augustinus Super Leu.: Cum cetera animalia comedant ut uiuant, porcus uiuere significari uidetur ut comedat.
4. Quarto, ut dicit Aristoteles libro VII, quando habet iuuenes magnae est ferocitatis et pugnat pro eis contra lupum. Significat usurarios siue auaros diuites qui propter filios nolunt uidere pauperes et pugnant et conantur pro filiis ditandis, et ab omni uiolentia tuendis, Iob 21: Quare impii uiuunt, confortati sunt, subleuatique diuitiis? Semen eorum permanet coram eis, propinquorum turba, et nepotum in conspectu eorum. Bos concepit et non abortiuit, et uacca non est priuata fetu suo. Sed e conuerso Ambrosius in libro De officiis: "Nullum praestant adminiculum diuitiae ad beatam uitam" etc. "Alias non diceret Dominus: Vae uobis diuitibus" etc.
5. Quinto, ut dicit Aristoteles libro VII, impinguatur in quiete et septima pars cibi sui transit in pilos et in sanguinem et consimilia. Significat hominem otiantem a bonis, multiplicari in uitiis et peccatis et cogitationibus uitae ueteris, Eccli. 33: Multa mala docuit otiositas. Hieronymus Ad Nepotianum: "Semper aliquid facito, ut diabolus te inueniat occupatum".
<Cap. 63: De tauro>
Taurus has condiciones siue proprietates inuenitur habere secundum auctores.
1. Primo enim, ut dicit Isidorus libro XII, taurus est bos masculus non castratus, et est graecum nomen sicut et bos. Significat iuuenes lasciuos et petulos. Quo contra Matth. 19: Sunt eunuchi, qui se ipsos castrauerunt propter regnum caelorum. Qui potest capere, capiat. Hieronymus in epistola Ad Eustochium: "Propter regna caelorum me ipsum castraueram, tamen et choris puellarum intereram, cogitatione scilicet".
2. Secundo, ut dicit idem, est animal fuluum et uelox et uitiatum. Significat iuuenes forma egregios, secundum illud Ez. 23: promptos ad mala et malitiosos. Quo contra Prou. ultimo: Fallax gratia et uana est pulchritudo, mulier timens Deum, ipsa laudabitur. Augustinus in libro Confessionum: "Si placet pulchritudo amorem eius retorquet in artificem, ne unde creaturae placent, tu me displiceas".
3. Tertio, ut dicit idem, est animal ceruicosum et superbum, cuius maxima fortitudo est in collo et in cornibus actiue. Significat diabolum et omne simile sibi membrum superbia et ceruicositate et fastu mundanae potentiae tumidum et inflatum, Iob 15: Tetendit aduersus Deum manum suam, et contra omnipotentem roboratus est. Cucurrit aduersus Deum extento collo et pingui ceruice armatus est. Bemardus Super Cant. et alibi: "Omnis superbus est importabilis ualde, habitus eius superfluus, incessus pomposus" etc.
4. Quarto, ut dicit Isidorus libro XVII, cum sit mirae ferocitatis, alligatus tamen arbore ficus omnem feritatem amittit et subito mansuescit. Significat tyrannos huius saeculi, qui deposuerunt suam feritatem contra fidem statim post humiliationem et subiectionem affectus et captiuationem intellectus ad dominicam crucem, I Cor. 1: Praedicamus Christum crucifixum, Iudaeis quidem scandalum, gentibus autem stultitiam. Ipsis autem uocatis Iudaeis atque Graecis Christum Dei uirtutem et Dei sapientiam, quia quod stultum est Dei, sapientius est hominibus. Augustinus in libro Confessionum: "Victorinus magnus rhetor urbis Romae non erubuit effici puer fontis tui et pronuntiator fidei tuae, edomita fronte ad crucis opprobrium".
5. Quinto, ut dicit Aristoteles libro VII, habet epar rotundum simile epati hominis et pascitur solus ante tempus coitus et amoris, sed tunc se uaccis sociat, tunc etiam fortissime pugnat. Significat luxuriosos et gulosos siue lasciuos et petulantes homines amori carnalium uoluptatum intendentes superuacue et pugnantes pro temporalibus assidue et inhaerentes iuuenilibus uanitatibus auide, irritientesque alios quantum possunt studiose ad similia ad amanda et facienda, Phil. 3: Multi enim ambulant, quos saepe dicebam uobis, nunc autem et flens dico, inimicos crucis Christi, quorum deus uenter est, et gloria etc. Hieronymus super epistolam Ad Eph.: "Venter mero aestuans facile despumat ad libidinem".
6. Sexto, ut dicit Plinius libro VIII cap. 41, est animal generosum, cuius generositas apparet in aspectu et fronte cornuta, in auribus et cornibus. Significat generosam et gratiosam indolem iuuenis Christi, Deut. 33: Quasi primogeniti tauri pulchritudo eius, cornua rhinocerotis cornua illius; in ipsis uentilabit gentes usque ad terminos terrae. De benedictione Domini terra eius. Gregorius in Moralibus: Tauri nomine designatur pulchra indoles iuuenis Christi.
7. Septimo, ut dicit Aristoteles libro VII, impinguatur et saginatur cum dulcibus cibis, utpote cum ficubus et uuis passis. Significat religiosos iuuenes impinguari et saginari spiritualiter unctione et deuotione caelesti, I Ioan. 2: Vos unctionem habetis a Sancto. Vnctio quam accepistis maneat in uobis. Bernardus: "Multi" uident nostras cruces, qui non uident nostras unctiones".
8. Octauo, ut dicit idem in eodem, nisi uiderit aquam frigidam et puram non curat potare eam, quod est contra consuetudinem equorum. Significat religiosum discipulum non amare doctrinam nisi castam et mundam, sacram scilicet theologiam castitate et munditia refulgentem, Ps. 11: Eloquia Domini eloquia casta, argentum igne examinatum, probatum terrae, purgatum septuplum. Augustinus in XI libro Contra Faustum: "Nihil absurdum continet Sacra Scriptura. Si quid autem ibi tale inueneris, dicas quod uel interpres errauit, uel scriptor uitiauit, uel tu non intelligis". Item, Ad Volusianum loquens de hac eadem materia: "Sincera enim et solida res est" etc.
9. Nono, ut dicit idem in eodem, tauri pugnant propter uxores et qui uincit, salit super feminam; et cum debilitatur propter multum coitum, uenit uictus ab eo pugnatque contra eum, et tune qui uicerit, salit super feminam quasi gaudens de triumpho. Significant luxuriosos homines pugnantes et Mantes pro mulieribus inuicem, et post intentum habitum uel obtentum, consolationi miserae carnis gaudent uacantes, II Pet. 2: Enutristis in luxuriis corda uestra. I Cor. 4: Vnus inflatur aduersus alium. Quo contra Augustinus in libro Confessionum: "Per castitatem in unum colligimur a quo in multa defluximus".
10. Decimo, ut tradit idem, tauri quamdiu non sunt castrati feroces sunt et superbi, sed ablatis testiculis humiliati redduntur et mansueti, imbelles, innocui, crescuntque in corpore et pinguescunt, et aratorum iugo se subiciunt. Significant iugum euangelicae castitatis et religionis domare omnem superbiam et induere humilitatem et mansuetudinem christianam, et ueram subire facere poenitentiam et influere augmentum gratiarum et uirtutum, Tren. 3: Bonum est uiro cum portauerit iugum ab adolescentia sua. Cantatur de beato Francisco: "Mansuescit sed non penitus imprimis per languores qui captis armis caelitus ad plenum mutat mores". Scribitur etiam de beato Nicholao quod cepit bonae indolis adolescens esse.
11. Vndecimo, ut dicit Plinius libro VIII cap. 22, sunt quidam tauri agrestes et atrocissimi, ceteris maiores et uelociores, habentes tergum durum in modum silicis, ita quod uulnerari non possunt. Feras omnes uenantur, nec aliter possunt capi quam in foueis; capti uero prae indignatione moriuntur. Significant iracundos et elatos, omnes inferiores molestantes et quasi eos dedignantes, et tandem turpiter se molestatos inuenientes, Eccli. 6: Non te extollas in cogitatione animae tuae uelut taurus, ne forte elidatur uirtus tua per stultitiam, et folia tua comedat, et fructus tuos perdat. Noli esse sicut leo in domo tua, euertens domesticos tuos. Ne forte relinquaris uelut lignum aridum in eremo. Quo contra legitur de beato Nicholao quod in suscipiendis fratribus humilem, in exhortando affabilem se praebebat.
<Cap. 64: De talpa>
Talpa has condiciones siue proprietates comprobatur habere secundum doctores.
1. Primo enim, ut dicit Isidorus libro XII, est quaedam bestiola ad similitudinem muris, damnata caecitate perpetua; in tenebris enim est et absque oculis. Significat haereticos ad similitudinem murium circumeuntes et in errorum tenebris perseueranter exsistentes et sine oculo sanae intelligentiae commanentes, I Tim. ultimo: Qui a ueritate priuati sunt, existimantium quaestum esse pietatem. Glossa Super Matth. 12: Haeretica prauitas in ima omnium uitiorum prosternit; nec possunt habere spiritum intelligentiae qui non habent caput sapientiae.
2. Secundo, ut dicit idem in eodem, rostrum habet ad modum porci, cum quo terram fodit et terram egerit. Radices sub terra comedit et corrodit; solem odit et fugit, nec diu potest uiuere super terram. Significat doctrinam et uitam haereticorum sola terrena quaerentium, ueritatem odientium et fugientium et aspectus bonorum et perfectorum in Ecclesia declinantium, Ioan. 3: Qui male agit, odit lucem, et non uenit ad lucem, ut non arguantur opera eius. Dilexerunt tenebras magis quam lucem; erant enim eorum mala opera. Ambrosius Super Lucam: Tenebrosi spiritus tenebrosa opera semper agunt.
3. Tertio, ut dicit idem in eodem, nigram habet pellem uillosam et mollem. Significat haereticos despicabiles in habitu compositos et fictos in affectu, blandos et dulces in affatu, a quibus maxime est praecauendum, Matth. 7: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces. A fructibus eorum cognoscetis eos. Seneca De quattuor uirtutibus: "Prius uidendum est cum quibus edas, quam quid edas".
4. Quarto, ut dicit idem in eodem, crura habet breuissima, pedes latos et per digitos distinctos ad modum manus. Significat illos qui pauca bona faciunt et multa mala facere ex deliberatione et discretione affectant, Ier. 4: Sapientes sunt ut faciant mala, bene autem facere nescierunt. Augustinus in libro Confessionum: "Nemo inuitus bene aliquid facit, etiamsi bonum est quod facit". Ambrosius Super Lucam: "Affectus operi tuo nomen imponit".
5. Quinto, ut dicit Aristoteles, quamuis non habeat talpa oculos apparentes nec uideat quoquo modo, si quis tamen incident subtiliter corium inueniet interius uestigia latentium oculorum. Et putauerunt aliqui quod illud corium rumpitur prae angustia in morte, siue quando incipit mori, et tunc incipit aperire oculos moriendo quos clausos tenuit in uiuendo. Significat haereticos qui ex ipso indito lumine naturae possent uenire ad notitiam ueritatis et nolunt. Quibus quidem in morte poena aeterna aperit oculos quos culpa erroris et perfidiae clauserat, I Ioan. 1 : In tenebris est, et in tenebris ambulat, quoniam tenebrae obcaecauerunt oculos eius. Augustinus: "Hac animaduersione plectitur peccator, ut moriens obliuiscitur sui, qui dum uiueret oblitus est Dei". Gregorius in Dialogo: "Poena aperit oculos quos culpa claudit"; et illos habebunt tortores in poenis, supple aeternis, quos habuerunt intentores in uitiis.
6. Sexto, ut dicit Plinius libro X cap. 49, "liquidius audit talpa obruta terra densa", et secundo naturae oculo, si audierit hominem loquentem, fugit a remotis. Significat mundi diuites siue terrenorum amatores qui satis auide siue intente audiunt uerbum, et quasi plus aliis aures praebere uidentur, sed quando audiunt, Christi humanitatem et uitam sequi contemnunt, Luc. 8: Qui autem in spinis cecidit, hi sunt qui cum gaudio suscipiunt uerbum, et a uoluptatibus et sollicitudinibus et diuitiis euntes, suffocantur et non referunt fructum. Quo contra Gregorius in homelia De dominica Sexuagesimae: "Si uere fratres diuites esse cupitis, ueras diuitias amate, et ad illam caelestem patriam quantocius properate".
<Cap. 65: De taxo>
Taxus, qui et melus, has condiciones siue proprietates habere comprobatur.
1. Primo enim, ut dicit Glossa Hebr. 11, est animal ad quantitatem uulpis, cuius pellis est ualde hispida et uillosa, et dicitur melota. Significat habitum religionis siue poenitentiae, Matth. 3: Ipse autem Ioannes habebat uestimenum de pilis camelorum etc. Hebr. 11: Circuierunt in melotis, et in pellibus caprinis, egentes, angustiati, afflicti, quibus dignus non erat mundus. Legitur de beato Dominico quod uerus erat paupertatis amator utens uilibus indumentis.
2. Secundo, ut dicit Plinius libro VIII cap. 39, mirae est sollertiae. Nam insecuta a canibus anhelitum inflatum retinet, et cutem per hunc modum extendit, sicque morsus canum et ictus hominum euadit. Significat patientiam quae facit hominem fortem contra aduersa, Luc. 21: In patientia uestra possidebitis animas uestras. Versus: "Nobile uincendi genus est patientia uirtus; uincit qui patitur. Si uis uincere, disce pati".
3. Tertio, ut dicit Plinius in eodem, taxi sine meli futuram prouident tempestatem, et ideo sibi faciunt cauernas subterraneas diuersos exitus continentes. Vnde quando flat uentus aquilonaris, obturant caudarum uillositate introitum aquilonarem, et apertum dimittit tunc australem et e conuerso. In eisdem etiam latibulis sibi prouident in pastu contra hiemem, et si quando eis defecerit cibum, pro cibariis est eis somnus. Sunt enim de generibus animalium quae pro magna parte de somno uiuunt, et in hieme se abscondunt, ut dicit idem. Significant caute sibi prouidentes in aduersis et prosperis, et religiose secedentes a mundi uanitate ad Dei contemplationem et in Deum absorptionem supermentalem, Is. 32: Erit sicut qui abscondit se a uento, et celat se a tempestate. Ps. 4: In pace idipsum obdormiam et requiescam. Augustinus De spiritu et anima: "Ille ueraciter ad Deum ascendit qui semetipsum penetrans intra se ipsum conuertitur et a cupiditatibus alienus efficitur".
4. Quarto, ut dicit Physiologus, est quaedam species taxi qui absolute cibos in aestate contra hiemem una cum femina colligit et reponit, et ueniente hiemis algore, timens masculus ne cibi collecti nimis cito deficiant, feminam ab esu reprimit, et eam in saturitatem comedere non permittit. Quae, pacem simulans et quasi taxo masculo cedens, cauernam latenter exit et per partem oppositam latibulum intrans, ignorante masculo, fauces aperit et diu aggregatos cibos deuorat et consumit. Significat feminas usurariorum uxores siue amasias quae cum uiris lucra congregantes et super usu aggregatae pecuniae prohibitionem recipientes dissimulant et postea latenter subripiunt prout uolunt, et magna damna quandoque inferunt, Eccli. 25: Non est caput nequius super caput colubri, et non est nequitia super nequitiam mulieris. A muliere initium factum est peccati, et per illam omnes morimur. Origenes in homelia De Canaanea: "Mulier caput peccati, arma diaboli, expulsio paradisi, corruptio legis antiquae".
5. Quinto, ut dicit idem, haec bestia uulpem odit et cum ea dimicare consueuit. Significat bonos et religiosos uiros obuiantes malis et uitiosis hominibus, Prou. 24: Qui arguunt, laudabuntur, et super ipsos ueniet benedictio. Eph. 5: Nolite communicare operibus infructuosis tenebrarum, magis autem redarguite. Gregorius Super Ez.: "Nihil magis placet Deo quam animarum zelus".
<Cap. 66: De tigride>
Tigris has condiciones siue proprietates habere inuenitur secundum naturales.
1. Primo enim, ut dicit Isidorus libro XII, est bestia ad fugam uelocissima ad modum sagittae; sic enim sagittae uocantur, scilicet tigrides. Significant daemones siue praedones ueloces ualde ad malum, Prou. 1: Pedes eorum ad malum currunt, et festinant ut effundant sanguinem innocentem. Gregorius in homelia De thesauro in agro: "Iter nostrum maligni spiritus quasi quidam latrunculi obsident".
2. Secundo, ut dicit idem in eodem, est bestia uariis distincta maculis, uirtuteque mirabilis. Significat hypocritam siue fictum et duplicem hominem, uirtuosum apparentem in multis et exsistentem in nullis, Matth. 23: Vae uobis hypocritae, qui estis similes., sepulchris quae foris parent hominibus speciosa, intus autem sunt plena ossibus mortuorum. Ambrosius in sermone Dominicae de Passione: "Omnis simulatio" etc. "mendacium est".
3. Tertio, ut dicit Plinius libro VIII cap. 19, tigris femina animal est summe diligens fetus suos, in tantum quod, quando inuenit cubile suum a uenatoribus spoliatum, catulus ad odorem praeceps insequitur eos, cuius fremitum insequentis sentiens uenator, abicit unum de catulis in media uia, quo illa inuento, statim reportat ad cubile et concite reddit pro aliis, sed uenator interim nauem scandit, ipsa remanente frustrata et ualde inflata. Significat mundanum hominem ex affectu nimis amantem filios, circa quos labor et studium ipsius semper inutilis inuenitur in fine, Eccle. 5: Est et alia infirmitas pessima quam uidi sub sole: diuitiae congregatae in malum domini sui. Pereunt enim in afflictione pessima. Generauit filium qui in summa egestate erit. Sicut egressus est nudus de utero matris suae, sic reuertetur et nihil afferet secum de labore suo. Quid ergo prodest ei quod laborauit in uentum? Augustinus in sermone De innocentibus: "Nemo habet iniustum lucrum sine iusto damno. Vbi lucrum, ibi et damnum" etc.
4. Quarto, ut dicit idem in eodem, tigris masculus nihil de filiis curat. Significat impios homines qui indurantur ad filios suos et ad alios domesticos fidei, quasi non sunt sui, iuxta quod habetur Iob 39: Indurantur ad filios suos, quasi non sint sui. Frustra laborauit nullo timore cogente. Priuauit enim eum Deus sapientia, nec dedit illi intelligentiam. Quo contra in glossa Super I Tim. 4 Ambrosius: "Summa religionis christianae in pietate consistit" etc.
5. Quinto, ut dicit idem, femina tigris deluditur miro modo per speculum. Nam quando uenator intendit portare secum omnes catulos eius de cubili, ea conuolante pro pastu, specula magna relucentia in itinere derelinquit. Quae mater insequens filios inuenit et in eis se intuens filios inuenit et in eis se intuens filios esse credit, reuerberationem uariam sui ipsius in speculis. Sicque ea in umbra sui ipsius detenta, et circa filiorum imaginatorum extractionem de uitro occupata, dat raptori spatium fugiendi, et sic per umbram decipitur ne raptorem pro filiorum liberatione ulterius prosequatur. Significat illos qui terrena amplectuntur et caduca sequuntur et pro huiusmodi certant et in fine inueniunt totaliter se deceptos, Eccli. 34: Vana spes et mendacium insensato uiro, et somnia extollunt imprudentes. Quasi qui apprehendit umbram et sequitur uentum, sic qui attendit ad uisa mendacia. Narrat Hieronymus De uitis patrum quod sanctus pater inquisitus quid esset ueritas, respondit quod quidquid a caelo supra, et mendacium quidquid a caelo infra.
<Cap. 67: De uacca>
Vacca has habet condiciones siue proprietates secundum naturales.
1. Nam primo, ut dicit Isidorus libro XII, tauri est femina sic dicta, id est uacca quasi boacca. Est autem, ut dicit idem, animal lasciuum et luxuriosum quia, ut dicit Aristoteles libro VI, uaccae post annum mouentur ad coitum, et forte post octo menses, et tempus impraegnationis uaccae per nouem menses, et partus eius in decimo. Et uaccae coitus assimilatur maribus et efficiuntur tunc siluestres, ita quod pastores non possunt eas domare. Et desiderium earum manifestatur per tumorem unguium et mugitus continuos quoniam mugiunt uaccae contra coitum et saliunt super tauros et sequuntur ipsos et cum eis stant. Significat lasciuiam siue petulentiam praelatorum quorundam inferiorum et iuuenum Ecclesiae ministrorum qui praeueniunt in luxu tempus siue aetatem et quandoque excedunt naturae actum uel modum, quorum appetitus inhonestus et uilis demonstratur eorum exteriori habitu atque uerbis et signis et familiaritatibus, Os. 4: Sicut uacca lasciuiens declinauit Israel, id est clerus qui deberet maxime uacare contemplationi, quia Israel interpretatur 'uidens Deum'. Dan. 13: Et constituti sunt duo senes iudices in anno illo, de quibus locutus est Dominus, quod egressa est iniquitas de Babylone a senioribus iudicibus, qui uidebantur regere populum. Isti frequentabant domum Ioachim et uidebant Susannam quotidie ingredientem et deambulantem in pomerio, et exarserunt in concupiscentiam eius etc. Hieronymus Ad Nepotianum: "Periculose tibi ministrat cuius uultum frequenter attendis".
2. Secundo, ut dicit idem in eodem, dicunt homines quod tempus impraegnationis earum est decem mensium; et si ante hoc tempus pariatur, fétus non uiuet, nec suae ungulae complebuntur; et in maiore parte pariet unum et forte duos. Significat illos qui ante tempus et nimis cito uolunt praedicare in Ecclesia Dei, et propterea parum proficiunt, quia a Christi forma et exemplo recedunt, Luc. 4: Et ipse Iesus erat incipiens quasi annorum triginta etc. Hieronymus Ad Rusticum monachum: "Longo tempore disce quae postmodum docturus es". Gregorius in Pastorali cap. 49: "Redemptor noster, cum in caelis sit conditor, et ostensione suae potentiae semper doctor angelorum, ante tricennale tempus in ratione magistri noluit hominum; ut uidelicet praecipitans ui saluberrimae timoris infunderet, cum ipse etiam, qui labi non possit, perfectae uitae gratiam non nisi perfecta aetate praedicaret. Scriptum quippe est: Cum factus esset annorum duodecim, remansit puer Iesus in Ierusalem. De quo a parentibus requisito, paulo post subditur: Inuenerunt illum in templo sedentem in medio doctorum audientem illos et interrogantem". Et super Ez. in homelia secunda: "iuxta, rationis usum doctrinae sermo non suppetit, nisi in aetate perfecta. Vnde et ipse Dominus anno duodecimo aetatis suae in medio, doctorum in templo sedens, non docens, sed interrogans uoluit inueniri".
3. Tertio, ut dicit idem, feminae uiuunt in maiore parte 15 annis et masculi similiter. Sed quando castrantur, fortiores efficiuntur et uiuunt 20 annis. Et post partum habet Iac bonum, ante autem nihil; et si habuerit, parum habet et nihil ualet. Et cum post coagulatur, lac uaccae efficitur sicut lapis; hoc autem accidit quando miscetur aquae. Significant per castitatem effici homines potentiores contra hostiles nequitias et post bonum uitam, exemplo Christi, Act. 1: sequi meliorem doctrinam et efficaciorem et solidiorem aedificationem, maxime quando deuotio sancta communicatur. I Tim. 4: Nemo adolescentiam tuam contemnat. Praecipe haec, et doce. Exemplum esto fidelium in conuersatione, in caritate, in integritate, in castitate. Gregorius in homelia De confessore simplice: "Nec castitas est aliquid sine bono opere, nec bonum opus aliquid sine castitate". Ambrosius in sermone De confessore pontifice: "Aduersus ergo huius saeculi multiformia tentamenta castitate et castis actibus resistamus".
4.	Quarto, ut dicit idem, quando uaccae multotiens a impraegnantur et faciunt plures filios, signum est -- secundum quod putant homines -- quod in hieme multa pluuia erit. Significat hoc quod quando et ubi multiplicantur boni homines et bona opera in omni aduersitate et tribulatione adfuit gratia et benedictio et consolatio Dei, Prou. 29: In multiplicatione iustorum laetabitur uulgus, regnantibus impiis ruinae hominum, siue cum impii sumpserint principatum, gemet populus. Augustinus Ad Probam de orando Deum: "In quibuslibet et quantiscumque tribulationibus adsint boni homines; omnia tristia mitigantur et leuigantur".
5. Quinto, ut dicit idem, uaccae in grege uiuunt et si a grege recesserint, saepe pereunt quoniam a bestiis comeduntur. Significant uitam hominis esse in concordia et unitate, periculum uero in discordia et schismate, Ioan. 17: Rogo pro eis, ut sint consummati in unum, sicut et nos unum sumus. Eph. 4: Solliciti seruare unitatem spiritus in uinculo pacis. Hieronymus Super Matth.: "Sicut concordia paruae res crescunt, sic discordia maxime collabuntur".
6. Sexto, ut dicit idem, omnium animalium sunt uoces fortiores et grossiores in masculis, exceptis uaccis, quae uocem habent masculis grossiorem. Significant quasdam mulieres bonae uoluntatis expressius et efficacius confiteri peccata et defectus suos et melius et plus laudare Deum quam communes uiros, Iud. 5: Benedicta inter mulieres Iahel uxor Haber Cinaei, et benedicatur in tabernaculo suo. Aquam petenti, lac dedit, et in phiala principum obtulit butyrum. Gregorius in homelia De Magdalena: "Discite quo dolore Maria, ardet quae flere et inter epulas non erubescit. Quot ergo in se habuit oblectamenta, tot de se inuenit holocausta".
7. Septimo, ut dicit idem, uacca habet fortiora et grossiora cornua quam masculus et magis nodosa, non lumen ita magna; sed si calefiant, possunt dilatari siue magnificari. Significant quasdam religiosas feminas potentiores et efficaciores siue uiriliores ad expugnationem hostilium tentationum communibus uiris. Quamuis enim sint fragiliores natura, fortificantur et uigorantur calore siue inflammatione gratiae, Prou. ultimo: Mulierem fortem quis inueniet? etc. Accinxit fortitudine lumbos suos et roborauit brachium suum. Non timebit domui suae a frigoribus niuis etc. Scribitur de beata Lucia quod Paschasium uoce publica confundebat.
8. Octauo, ut dicit idem, quando infirmantur uaccae in pedibus est eis medicina si inter cornua oleo et pice et aliis medicaminibus inunguantur. Significant opera misericordiae remedia esse contra omnia peccata tam affectionum quam operationum, I Tim. 4: Exerce autem te ipsum ad pietatem. Nam corporalis exercitatio ad modicum utilis est; pietas autem ad omnia utilis est etc. Glossa ibi: "Summa religionis christianae in pietate consistit quam, si quis habuerit, etiamsi lubricum carnis patiatur, in fine misericordiam consequetur".
9. Nono, ut dicit Beda, uaccae diligunt bibere aquam claram, et turbidam uix aut numquam bibunt. Significant illos qui libentius et auidius student in sacra Scriptura, Prou. 5: Bibe aquam de cisterna tua, et fluenta putei tui. Hieronymus Ad Nepotianum: "Ama scientiam Scripturarum sacrarum, et carnis uitia non amabis".
10. Decimo, ut dicit idem, accidit eis podagra, ex qua moriuntur. Et signum huius est: quando submittunt aures et non comedunt. Significant pigros et inobedientes gratia et consolatione caelesti se priuantes, et mortem culpae incurrentes, similiter et gehennae, Prou. 21: Desideria occidunt pigrum; noluerunt enim quidquam manus eius operari. Poeta: "Quaeritur: Egistus quare sit factus adulter? In promptu est causa: desidiosus erat". Ideo Hieronymus Ad Nepotianum: "Semper aliquid facito, ut diabolus te inueniat occupatum".
11. Vndecimo, ut dicit idem, in proprio fimo pinguescit et quanto plus a labore ei parcitur, tanto torpet amplius et pinguescit. Significat luxuriosos et uoluptuosos totaliter foetori petulantiae et consolationi siue quieti carnis usque ad mortem uacantes et a diuinis semper magis magisque se subtrahentes, Ioel 1: Computruerunt iumenta in stercore suo. Gregorius in Moralibus: "Iumenta in stercore computrescere est carnales homines in foetore luxuriae uitam finire".
12. Duodecimo, ut dicit idem, uacca impraegnata iugum abicit, cui tamen alias ultro se submittit. Significat ditatos homines mandatorum obseruantiam abicientes qui tamen, cum essent inopes, erant sponte obedientes, Ier. 5: Incrassati sunt et ditati, et praeterierunt sermones meos pessime. Hugo de Sancto Victore De arrha animae: "Anima efficitur meretrix plus diligendo annua dona donantis Dei quam bonitatem tam liberalis Dei". Bernardus: "Ingratitudo fontem pietatis exsiccat".
13. Decimo tertio, ut dicit idem, infixa costae eius musca bouina, caudam erigit et miro modo insaniens per campos licenter circuit et discurrit. Significat apostatas qui incussa apostasia, quasi licenter feruntur ad omnia mala, et uelut extra se positi uagabundi efficiuntur per orbis spatia uaria, Prou. 6: Homo apostata, uir inutilis etc. Omni tempore iurgia seminat. Augustinus Ad Innocentium Donatistam et est in capitulo Decretalium: Sicut numquam sum expertus meliores quam qui in monasteriis profecerunt, ita numquam sum expertus deteriores quam qui in monasteriis defecerunt.
<Cap. 68: De uacca agresti>
Vacca agrestis has habet proprietates siue condiciones secundum naturales.
1. Etenim primo, ut dicunt Avicenna et Aristoteles, in terra Parthorum habet in collo crines ad modum equi; similiter et quantitatem corporis. Vnde a multis equicerua uocatur. Significat mundanos et homines saeculares diuites et superbos siue superabundantem eorum substantiam, Eccli. 11: Si diues fueris, non eris immunis a delicto. Augustinus, tractans de mammona Super Luc. 16: "Omnis diues, aut iniquus, aut heres iniqui". Ambrosius in libro De officiis: "Nullum adminiculum praestant diuitiae ad beatam uitam".
2. Secundo, ut dicunt iidem, caret cornibus et habitat in montanis, pulchris oculis et acutis uisu. Significat humiles et pauperes et religiosos non habentes potentiam mundi, sed spem caeli empryei et contemplationem acutam et amoenam paradisi, Hebr. 11: Non habemus hic manentem ciuitatem, sed futuram inquirimus. Chrysostomus De laudibus Pauli: "Paulus coartatus carcere, habitabat caelum. Sicque gradiebatur in terra, quasi angelorum societate frueretur".
3. Tertio, ut dicunt iidem, quandoque inueniuntur aliquae habere cornua, sed parua instar hinnuli ceruorum, et sunt curuata uersus tergum sicut cornua capri. Significant humiles et religiosas personas quae, etsi non habent cornua mundanae potestatis, habent tamen loco eorum cornua euangelicae iustitiae et ueritatis, II Cor. ultimo: Non possumus aliquid aduersus ueritatem, sed pro ueritate. Bernardus De consideratione: Decet contra uitia esse impatientem atque constantem.
4. Quarto, ut dicunt iidem, in corde eius inuenitur os, sicut in corde cerui et cameli. Et illud os, quando incalescit sanguis, titillando mouet substantiam cordis et est causa excitans animal ad motum laetitiae et exultationis. Vnde ex tali titillatione quasi subito se erigit, caput mouet, salit uelocius et discurrit. Significat quod Christus inuenitur in corde iusti et generat amandam laetitiam in affectibus eius et moribus et actibus, Col. 3: Pax Christi exultet in cordibus uestris, et grati estote. Hieronymus Ad Metriadem uirginem: "Felix illa conscientia et beata uirginitas in cuius corde praeter amorem Christi, qui est sapientia, castitas, patientia atque iustitia ceteraeque uirtutes, nullus alius uersatur amor. Nec ad recordationem hominis aliquando spirat nec uidere desiderat quem, cum uiderit, dimittere nolit". Sap. 1: Inuenitur ab his qui diligunt illum, apparet autem his qui fidem habent in illum.
5. Quinto, ut dicit Aristoteles, quia non potest se iuuare cornibus quae, uel non habet uel si habet, recuruata habet et parua, contra canes ei propinquantes iuuat se eiectione stercoris, quae urit canes ipsos. Alii etiam canes qui inueniunt huiusmodi stercora, circa ipsorum odorem se occupant quousque imbelles bestiae effugiant et euadant. Significat nullo alio modo posse melius triumphare de hostilibus impugnationibus omnibus quam per perfectum contemptum temporalium omnium, quae per stercora significantur, Phil. 3: Omnia detrimentum feci, et arbitror ut stercora, ut Christum lucrifaciam. Hieronymus in epistola Ad Heluidiam: "Vis esse perfecta et in primo stare fastigio dignitatis? Fac quod fecerunt prophetae, quod fecerunt apostoli: nuda nudum sequere Christum".
<Cap. 69: De uitulo>
Vitulus has habet condiciones seu proprietates secundum doctores nostros.
1. Primo enim, ut dicit Isidorus libro XII, a uirore aetatis est dictus. Nam statim, quando nascitur, ad quaerenda matris ubera erigitur et eleuatur, matrisque uberibus statim reficitur et lactatur. Significat adolescentem bonae indolis qui iugi studio pietatis christianae mente uirens fide coaptatur totaliter a flore primaeuae aetatis gratiae Dei et matri Ecclesiae cuius sacramentis et carismatibus reficitur spiritualiter et lactatur, Prou. 5: Cerua carissima, id est mater Ecclesia care suos amplectens filios, et gratissimus hinnulus, id est Filius Dei humanatus, ubera eius inebrient te omni tempore, et in amore illius delectare iugiter. Augustinus in VII libro Confessionum: "Verbum tuum, Domine, caro factum est, ut infantiae nostrae lactesceret sapientia tua, per quam fecisti omnia, et ut nos uidentes infirmatam ante pedes uestros diuinitatem lapsi prosterneremur in eam; at ille surgens leuaret nos".
2. Secundo, ut dicit idem, statim natus materna lingua lingitur et ab omni immunditia contracta in utero purgatur ex utero et abstergitur. Nasciturque ei in fronte pustula quaedam nigra, ut equo in fronte, quam dicunt amoris excitatiuam, quam ipsam mater statim amputat, neque eum admittit ad ubera donec eam sibi auferat et praescindat. Significant haec quod gratia animam purgat et quod Ecclesia mater per Baptismum originale delet, et quod illi qui sunt in originali peccato non sunt filii Ecclesiae, nec ab ea nutriendi aut fouendi donec Baptismum habeant, Act. 2: Poenitimini et baptizetur unusquisque uestrum in nomine Iesu Christi, et accipietis donum Spiritus Sancti. Ambrosius De sacramentis: "Venisti ad fontem", baptizatus es, restitutus es, in pristinam innocentiam reformatus es.
3. Tertio, ut dicit Aristoteles, matrem diligit et eius mugitum sequitur et cognoscit; ubera quae sugit fronte excutit et sic largiorem effusionem lactis a matre quaerit. Significat filios Ecclesiae recognoscentes suam spiritualem originem et alumnos ueri pastoris Christi studiosos et auidos ad haustum consolationum caelestium. Quibus dicitur tam ab ipsa sapientia aeterna quam matre Ecclesia: Transite ad me omnes qui concupiscitis me, et a generationibus meis adimplemini. Spiritus enim meus super mel dulcis, et hereditas mea super mel et fauum. Bernardus Super Cant. et alibi: "Delicata est diuina consolatio, nec datur habentibus alienam".
4. Quarto, ut dicit idem, lacte satiatus, salit hilaris et discurrit; saliendo autem a matris uestigiis non discedit. Significat supermentalem laetitiam quae semper est in bene pasto gratia et consolatione spirituali et homine qui semper se tenet cum Deo, Hab. 3: Ego autem in Domino gaudebo, et exultabo in Deo Iesu meo. Glossa Super I Reg. 2 capitulo in principio: "Si laetaris in Iesu, cor tuum dilatatur".
5. Quinto, ut dicit Aristoteles libro VIII, uituli castrantur post unum annum, et si non castrentur illo tempore, erunt parui. Et est eorum castratio per hunc modum: prosternuntur uituli et eriguntur in terra, scinditurque corium et exprimuntur testiculi et eriguntur eorum radices ad superius et eorum nerui similiter. Ligatur uero scissura quousque exit sanguis extra et si accidit apostema cremabunt testiculum, et ponent super apostema, et sic locus sanabitur. Significant religiosos nouitios non debere ante probationem unius anni abstringi continentiae uoto, et quod per magnam uiolentiam fiunt homines casti, et quod ex uehementi zelo ad honestatem elongatur homo a mortali infirmitate incursae concupiscentiae, Matth. 11: Regnum caelorum uim patitur, et uiolenti diripiunt illud. Gregorius et Augustinus similiter in uariis locis: Tunc uiolenter, regnum caelorum diripitur, quando superbus conatur ad humilitatem, incestuosus ad castitatem, impatiens ad benignitatem.
<Cap. 70: De urso>
Vrsus habet has proprietates siue condiciones secundum auctores.
1. Primo enim, ut dicit Isidorus libro XII, ursus dicitur quasi orsus, eo quod ore suo format fetus. Nam Avicenna eos informes dicit generare partus et carnem quandam nasci quam mater lambendo membra componit. Vnde est illud: "Sic format lingua fetum quem protulit ursa". Sed haec anticipatio facit partus, denique trigesima die generat. Vnde uenit ut praecipitata fecunditas et informis procreetur. Significat illos qui efficiunt tam paruos aetate clericos uel religiosos uel praelatos in Ecclesia et tam tempestiue promouent quod tamquam informes et nimis anticipati indigent omnino informatione morum, affectuum et actuum, Gal. 4: Filioli mei, quos iterum parturio, donec formetur Christus in uobis. I Cor. 3: Lac potum uobis dedi, non escam; nondum quidem poteratis, sed nec nunc quidem potestis. Bernardus Super Cant.: Duo sunt ubera fidelis animae: intellectus et affectus. De primo ubere lac exprimitur ueritatis quo pascuntur ignorantes et errantes; de secundo dulcedo exprimitur caritatis qua amaritudo uitiorum et praecipue irae, odii et liuoris resecatur. His duobus uberibus pascit Dominus et potat iustos.
2. Secundo, ut dicit auctor et habet ab Isidoro libro XII, ursus dicitur ab urgendo, quia fortiter urget ac stringit quem apprehendit. Significat diabolum uel peccatum qui uel quod fortissime ligat et catenat quem sibi subiugat siue subicit, II Pet. 2: A quo quis superatus est, huius et seruus est. Ioan. 8: Qui facit peccatum, seruus est peccati. Augustinus in libro Confessionum: "De uoluntate peruersa facta est libido, et dum libidini non resistitur, facta est consuetudo, et dum consuetudo trahitur, facta est necessitas quibus sibimet quasi ansulis innexa est anima".
 3. Tertio, ut ponit Isidorus in eodem, caput eius inualidum est; uim uero habet maximam in brachiis et in lumbis. Significat illos qui sunt mente et proposito debiles ad omne uerum et principale bonum, fortes uero ad omne temporale et carnale malum, Ier. 4: Sapientes sunt ut faciant mala, bene autem facere nescierunt. Iob 40: Virtus eius in lumbis eius, et fortitudo illius in umbilico uentris eius. Quo contra Augustinus Ad Probam de orando Deum: "Animus hominis non est sanus, nisi quando temporalibus aeterna praeponit".
4. Quarto, ut dicit Plinius libro VIII cap. 38, ursorum coitus est in principio hiemis, nec uulgari more quadrupedum coeunt, sed ambobus cubantibus et complexis, recedentes deinde ab inuicem, et intrantes specum separatim. Significat illos qui maxime consolationibus carnis uacant quando alii generaliter algent atque uexantur, et contra generalis naturae cursum, uoluptatibus priuatis occupantur secedentes ad propria et secreta, et nihil curantes de alia multitudine tota, Phil. 2: Omnes enim quae sua sunt quaerunt, non quae Iesu Christi. Augustinus in Confessionibus: "Turpis est omnis pars quae non conuenit suo toti".
5. Quinto, ut dicit idem in eodem, latibula sua aedificant cum ramis et fructibus penetrabilia imbribus molli fronde contecta. Significant illos qui sic aedificant sibi spiritualiter uel etiam temporaliter quod gratiae et influentiae caelesti non resistunt, sed potius ad eam se coaptando pio affectu et deuoto disponunt, quod est contra illos qui resistunt gratiae Dei et benignitati Spiritus Sancti, Iac. 4: Deus superbis resistit, humilibus autem dat gratiam. Scribitur de beato Francisco quod sollicitus erat coaptare animam suam ad Sancti Spiritus unctionem.
6. Sexto, ut dicit idem in eodem, quando latent in cauernis post coitum segregatim primis diebus bis septennis tam graui somno opprimuntur ut nec uulneribus ualeant excitari, et tunc pinguescunt miro modo. Significant illos qui adeptis desideriis carnis sibimet intendentes, priuato amore, tam opprimuntur somno peccati, negligentiae et ignauiae, quod uix excitari quaeunt, tandem per infirmitatum flagella et aduersitatum detrimenta, immo tunc maxime sibi haerent et hebetantur, sicut patet in Pharaone, Exod. per totum, et in Antiocho II Macch. 9, qui post multas offensas Dei, nec inter ipsa flagella et singulares plagas caelitus eis terribili modo inflictas resipuerunt, immo magis uoluntati suae malae adimplendae conati fuerunt, et propterea totaliter perierunt, Act. ultimo, sumptum de Is. 6, secundum Septuaginta: Incrassatum est cor populi huius, et auribus grauiter audierunt, et oculos compresserunt, ne forte uideant oculis, et auribus audiant, et corde intelligant, et conuertantur, et sanem eos. Gregorius in Moralibus et alibi: "Peccatum quod per poenitentiam non diluitur, mox suo pondere ad aliud trahit". Is. 5: Vae his qui trahunt peccatum sicut restim longam.
7. Septimo, ut dicit idem, adipes eius sunt apti contra profluuium capillorum. Significat unctiones siue consolationes gratiae ualere ualde contra defluxum siue luxum uitiorum. Propterea dicit Dauid: Sicut adipe et pinguedine repleatur anima mea. Quo contra: Prodiit quasi ex adipe iniquitates eorum, transierunt in affectum cordis. Est enim adeps consolationis internae, et est adeps prosperitatis mundanae siue consolationis corporeae, secundum quod duae auctoritates praefatae de plano testantur, et doctores et sancti distinguunt.
8. Octauo, ut credit Theophrastus, quod dictu mirabile est, eorum carnes coctae post longam latitationem in specubus crescunt, si seruentur in alueo alio. Significat hoc profectum et incrementum religiosorum si post uacationem Deo in eremo ad aedificationem populi se conuertant. Exemplo Ioannis Baptistae, de quo Luc. 3: Factum est uerbum Domini super Ioannem Zachariae filium, in deserto. Et uenit in omnem regionem Iordanis, praedicans baptismum poenitentiae in remissionem peccatorum. Ambrosius Super Lucam: "Qui saecularibus uanitatibus occupantur, scire et pandere diuina non possunt".
9. Nono, ut dicit Plinius libro VIII, quando exeunt impinguati et saginati somno de specubus quandam herbam quaerunt quam comedunt ut laxent uentrem quem tunc sentiunt se habere constrictum. Significant quod his qui sunt incrassati temporalibus bonis et per consequens constipati et indurati ad spiritualia animarum remedia siue medicamenta salutaria sunt requirenda et assequenda et diuina uerba sunt adimplenda, Sap. 16: Etenim ne que herba neque malagma sanauit illos, sed sermo tuus, Domine, hos qui in te crediderunt, seruat. Augustinus Ad Probam: "In diuitiis huius mundi non potest esse uerum solatium", id est animae remedium.
10. Decimo, ut dicit idem in eodem, quando exeunt de cauernis et sentiunt oculos hebetatos, currunt ad fauos apum, ut os uulneratum puncturis apum sanguinem releuet grauedinem oculorum et dolorem. Significat illos qui damno propriae animae salutem requirunt corporum, Phil. 3: Quorum deus uenter est, quorum finis interitus. Augustinus in sermone De Innocentibus: "Nemo habet iniustum lucrum sine iusto damno; ubi lucrum, ibi damnum" etc.
11. Vndecimo, ut dicit idem in eodem, cerebrum habent uenenosum, et ideo quando occiduntur eorum capita et spatulae comburuntur, ne gustantes aliqui in ursinam rabiem conuertantur. Significant haereticos corruptos mente, reprobos circa fidem, qui merito comburuntur et eorum posse adnullatur, ne ceteri corrumpantur, I Cor. 5: Auferte malum ex uobis ipsis. Nescitis quia modicum fermentum totam massam corrumpit? Chrysostomus super I Ad Cor.: Fermentum in pasta, haereticus in Ecclesia.
12. Duodecimo, ut dicit idem in eodem, pugnat contra tauros et aduersi capiunt ipsos ore, pedibusque omnibus cornibus suspensi pondere flectunt, et tunc moriendo eos dilaniant et occidunt. Nec alicui animalium inest tanta sollertia, sicut ursis, ad maleficia facienda. Significat pugnam malorum cum bonis et tyrannorum cummartyribus, et singularem etiam malitiam diaboli et Antichristi, Gal. 4: Sed quomodo is, qui secundum carnem persequebatur eum qui secundum spiritum, ita et nunc. Sed quid dicit Scriptura? Eice ancillam et filium eius. Augustinus in sermone De Innocentibus: "Numquam potuisset profanus hostis beatis martyribus paruulis tantum prodesse obsequio, quantum profuit odio". Matth. 10: Nolite timere eos qui occidunt corpus, animam autem non possunt occidere.
13. Decimo tertio, ut dicit Aristoteles libro VI, ursus comedit omnia indifferenter. Comedit enim fructus quando ascendit arbores, frangit etiam aluearia et comedit mel et infestant apes oculos eius et pungunt linguam eius, et comedunt cancros et formicas propter medicinam, et comedunt carnes propter magnam fortitudinem, et pugnant cum tauris et cum ceruis agrestibus et porcis et canibus, et prosternit eos et uadit erectus contra eos, et tenet manibus cornua et
saepe uincit eos. Significat diabolum et Antichristum et homines eorum membra omnes animas indifferenter deuorare cupientes fructusque spirituales et consolationes caelestes in animabus necantes magnosque et paruos quantum possunt ad se trahentes sub specie recti, uexantesque sine intermissione bonos et malos, magnos et infirmos, et saepe superantes, quamuis plures sibi inuenientes constant obsistentes, propter quae omnia, I Pet. 5: Vigilate, quia aduersarius uester diabolus, tamquam leo rugiens, circuit quaerens quem deuoret. Cui resistite fortes in fide. Prou. 28: Leo rugiens, et ursus esuriens, princeps impius super populum pauperem. Augustinus in glossa super 1 cap. Iac. Omne gaudium: "Nolite mirari si mali in mundo florent, et uos patimini, quia non est christianae religionis" etc. "sed spe illius boni ad quod tenditis, omnia mala quae uobis eueniunt, aequanimiter tollerate".
14. Decimo quarto, ut dicit idem in eodem, ursus est animal impatiens et iracundum, uolens se uindicare de omnibus qui tangunt eum. Et ideo si aliquem percutientem se inuaserit, si alius tetigerit eum, dimittit primum et inuadit secundum; et si tertius eum statim laeserit, dimittit primum et secundum, moxque contra tertium insurgit. Significat iracundos et impatientes omnia uindicare penitus ad unguem uolentes, et pro posse satagentes, contra illud Deut. 32: Mihi uindictam et ego retribuam, dicit Dominus. Et Rom. 12: Non nosmetipsos defendentes, carissimi, sed date locum irae. Augustinus De sermone Domini in monte: "Rixentur ergo immites pro corporalibus et temporalibus rebus, beati autem mites quoniam" etc.
15. Decimo quinto, ut dicit idem in eodem, quando capitur peluis aspectu excaecatur ardentis, catenis colligatur et ludere compellitur, per uerbera domesticatur. Significat ardorem cupiditatis auaritiae excaecantem hominem et sub seruitute diaboli redigentem et cum peccatis et tentationibus colludentem, et tandem per digna uerbera totaliter diabolo se in gehennam iungentem et sociantem, II Pet. 2: A quo quis superatus est, huius et seruus est. Iob 20: Vadent et uenient super eum horribiles. Sap. 2: Excaecauit eos malitia eorum. Quo contra Ambrosius Super Luc.: "Cui Deus portio est, non debet curare nisi Deum".
16. Decimo sexto, ut dicit idem in eodem, animal instabile est et inquietum. Vnde tota die circuit circa stipitem ad quem uinculis alligatur pedes suos sugit et lambit, et in eorum suco delectatur miro modo. Scit scandere super arbores usque ad altissimas ipsarum summitates. Et ubi soient apes mellificare in concauis arborum, praesentit odore et ascendit; facit aperturam unguibus et extrahit inde mella et aliquando haec consuescens maxime quando esurit, capitur ibi laqueis a uenatore. Tantumque prae indignatione ab ipsis laqueis ponderosus se excutere nititur impetuose quousque cadens capite debili propria stultitia se occidit inferius decidens super palos. Istum uenandi modum narrat Theophrastus et istum eundem uenandi modum a uenatoribus in Germanicis partibus intellexit. Significat instables uagos, et qui malis desideriis delectantur, ambientes alta et delectabilia, qui ex male consuetudine in peccatis capiuntur sua mala cupiditate. Et deprehensi et capti desperant ex iniquitate, et impetuose propter suam stultitiam perdunt se ipsos et sua cum suis, Bar. 3: Filii quoque Agar, qui exquisierunt prudentiam quae de terra est, negotiatores terrae Themam, fabulatores et exquisitores prudentiae et intelligentiae, uiam autem sapientiae nescierunt, neque commemorati sunt semitas eius. Sequiturque: Et quoniam non habuerunt sapientiam, perierunt propter suam insipientiam. Non hoselegit Dominus etc. Augustinus De sancta uirginitate: "Non inuenitur aliter requies animae, nisi in quieto tumore digesto".
<Cap. 71: De ursa>
Vrsa femina ursi has habet proprietates siue condiciones.
1. Primo enim, ut dicit Aristoteles libro VI, bestia saeuissima est, et maxime quando ei catuli rapiuntur. Nam illi cura est de salute filiorum; eos namque diligentius lambit, lactat et nutrit; et contra illos se opponentes pro uiribus se opponit. Significat zelum et feruorem, et audaciam, et uigorem quem et quam debet habere praelatus pro cura et informatione, salute et defensione animarum sibi commissarum siue suorum spiritualium filiorum, II Reg. 17: Nosti patrem tuum, et uiros, qui sunt cum eo, esse fortissimos et armato animo, ueluti si ursa raptis catulis saeuiat in saltu; sed et pater tuus uir bellator est. Prou. 17: Expedit magis occurrere raptis fetibus etc. Ioan. 10: Bonus pastor animam suam dat pro ouibus suis, mercenarius autem etc. Gregorius Super Ez.: "Nihil tam placet Deo quam zelus animarum".
 2. Secundo, ut dicunt Aristoteles, Plinius et Auicenna, impraegnata a masculo se diuidit, et ad eum usque ad informationem filiorum ulterius non accedit. Significat quod uxor non debet post impraegnationem cognosci a uiro de congruo et honesto usque post parfum et purifcationem, I Cor. 7: Nolite fraudare inuicem, nisi forte ex consensu ad tempus, ut uacetis orationi; et iterum reuertimini in idipsum, ne tentet uos Satanas propter incontinentiam uestram. Etenim honestas de se appetibilis est, sicut bonum et conferens, ut habetur etiam in philosophia.
3. Tertio, ut dicunt iidem, in tempore luxuriae se abscondit, et uideri amoris tempore erubescit. Masculi etiam tunc temporis eis parcunt et uoluptatis gratia ad eas infra partus tempora non accedunt. Significat pudorem qui debet esse in coniugatis et aliis mulieribus et hominibus et adolescentibus, I Tim. 4: Fornicatio autem et omnis immunditia aut auaritia, nec nominetur in uobis sicut decet sanctos. Non enim uocauit nos Deus in immunditiam, sed in sanctificationem. Scribitur de beato Nicholao quod mulierum consortia licet a pueritiae suae tempore exhorruit, tamen factus episcopus ex hoc ipso quasi quandam pestem fugiebat. Simile fecit Ioseph, Gen. 39. Simile fecit Rebecca puella pulcherrima quando uidens maritum operuit faciem, Gen. 24.
4. Quarto, ut ponit Plinius libro X cap. 73, ursa cum filiis non lambit potum ut bestiae habentes serratos dentes, nec sorbent ut habentes continuos sicut oues et homines, sed aquam morsu uorant. Significat edaces et uoraces insaturabiles, Prou. 13: Iustus comedit et replet animam suam, uenter auteur impiorum insatiabilis. Bernardus Super Cant. et alibi: "Voluptas gulae, quae tanti hodie extimatur, uix duorum latitudinem continet digitorum".
<Cap. 72: De uulpe>
Vulpes has habet condiciones siue proprietates secundum auctores.
1. Primo enim, ut dicit Isidorus libro XII: "Vulpes est dicta quasi uolupes. Est enim uolubilis pedibus, et numquam itineribus rectis, sed semper tortuosis incedit anfractibus". Significat dolosos et hypocritas qui numquam ambulant in ueritate, II Tim. 2: Ex quibus est Philetus et Hymenaeus, qui ex ueritate exciderunt, dicentes resurrectionem iam factam, et subuerterunt quorundam fidem. Dixit Ioannes euangelista, sicut dicit Glossa Super II Ioan. et habetur in capitulo Decretorum, quando uidit Cherinthum haeresiarcham uolentem intrare balneum, in quo ipse cum discipulis suis ex causa erant: "Fugiamus, inquit, hinc ne et balneae ipsae corruant in quibus lauari uult Cherinthus inimicus ueritatis".
2. Secundo, ut dicit idem in eodem, est animal infidum et decipiens. Nam dum non habuerit escam, mortuam se fingit, sicque aues descendentes cum securitate quasi ad cadauer, rapit, deuorat et transglutit. Significat fraudulentos et insidiatores aliis, Ps. 10 : Insidiatur ut rapiat pauperem, rapere pauperem dum attrahit eum. Chrysostomus in sermone III Dominicae in Quadragesima: O nefanda rabies iniquorum! Non licet Ioseph impunitum esse, quia bonus est. Bonum mali uidere non possunt, sed necare festinant.
3. Tertio, ut dicit idem in eodem, uulpes semper claudicat. Nam crura eius dextera breuiora sunt quam sinistra. Significat haereticos semper a uia et gressibus Euangelii declinantes, Bar. 4: A multis derelicta sum propter peccata ftliorum meorum, qui declinauerunt a lege Dei. Iustitias autem ipsius nescierunt, nec ambulauerunt per semitas mandatorum Dei, neque per semitas ueritatis eius cum iustitia ingressi sunt. Chrysostomus De laudibus Pauli: "Paulus dissecabatur, Paulus anxiabatur cum proximos pereuntes uideret".
4. Quarto, ut dicit idem in eodem, pellem habet uillosam et pilosam, caudam etiam magnam quam, dum canis capere putat, os eius et dentes pilis replet et obturat. Significat illusiones daemonicas siue etiam haereticas quas hinc inde astutissime diabolus et haeretici faciunt homini etiam defensori ueritatis et propugnatori per circumuentionem temporalium in affectuum proditiosam et multiformem sub specie recti immissionem, II Cor. 11: Non mirum si ministri Satanae transfigurentur uelut ministri iustitiae. Ipse enim Satanas transfigurat se in angelum lucis; quorum finis erit secundum opera eorum. Leo Papa in sermone De contritione: "Non desinit antiquus hostis transfigurans se in angelum lucis deceptionum suarum, laqueos ubique praetendere, et ut quoquo modo fidem credentium corrumpat instare. Habet plurimos ex eis quos sibi tenacius obligauit quorum ad decipiendum alios ingeniis utatur et linguis". Hucusque Leo.
5. Quinto, ut dicit idem in eodem, naturale odium est inter eam et taxum seu melum. Nam cum eo pro mansionibus pugnat, et ipsius foueam urina et stercore polluit et defoedat. Et de ipso, non uiolentia, sed fraude triumphat. Valde enim taxus horrescit eius urinam et stercus, ideoque dimittit ei locum. Sicque uulpes eum superat dolo potius quam uirtute. Significat diabolum pugnantem contra religiosum hominem pro ipsius habenda anima et inhabitanda; saepeque de foeditate carnis uexantem plus obtinere intentum malitia quam uiolentia, quam non potest inferre nolenti. Eapropter dicitur. Apoc. 2: Tene quod habes, ut nemo accipiat coronam tuam. Gregorius in Moralibus et alibi: "Debilis est hostis, qui non potest uincere nisi uolentem".
6. Sexto, ut dicit Aristoteles libro XVI, est animal uelox et gulosum, et ideo facit filios caecos. Nam, ut dicit Solinus, in omnibus animalibus facientibus filios incompletos, causa est gulositas, quia si exspectaret natura usque ad complementum, sugendo interficeret matrem. Significat praecipites et gulosos facere et habere sua opera caeca, id est sine perfectione, sine deliberatione decreti, Prou. 21: Qui amat uinum et pinguia, non ditabitur. Eccli. 19: Operarius ebriosus non locupletabitur. Prou. 16: Vidisti hominem uelocem etc. Stultitia magis speranda est quam illius correctio. Hieronymus: "Non gallina sed pomum Adam eicit de paradiso". Exemplum de Esau qui, ut gulosus, sine consideratione uendidit primogenita, Gen. 25.
7. Septimo, ut dicit Isidorus libro XII, foueas et loca subterranea inhabitat et frequentat. Significat daemones inhabitare animas haereticorum latitantium in profunditatibus haeresum, et profunde terrena amantium et terrenis subiectorum et subiugatorum, Matth. 8: Vulpes foueas habent, et uolucres caeli nidos; Filius autem hominis non habet ubi caput suum reclinet. Gregorius in Moralibus: "Vulpium nomine intelliguntur daemones et haeretici". Cant. 2: Capite nobis uulpeculas quae demoliuntur uineas.
8. Octauo, ut dicit Aristoteles libro VIII, animalia domestica plusquam siluestria rapit et deuorat. Significat haereticos prauitatem et malitiam suam magis exercere contra domesticos fidei quam circa alios infideles et exteros ab Ecclesia, Matth. 7: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces. II Tim. 3: Habentes speciem pietatis, uirtutem autem eius abnegantes. Et hos deuita. Chrysostomus De laudibus Pauli: "Super omnia autem torquebat domesticorum ruina et dolus".
9. Nono, ut dicit Aristoteles ibidem et Solinus similiter, est animal foetidum et corruptum, et loca quibus uersatur consuetudinarie reddit sterilia et corrupta. Significat haereticos foetorem et corruptionem errorum suorum communicare et relinquere ubi morantur, et expellendi et uitandi summopere, I Cor. 5: Auferte malum ex uobis ipsis. Nescitis quia modicum fermentum etc. Chrysostomus Super Matth.: "Omnis malitia confunditur aliquando ratione ueritatis. Corrigitur autem numquam, maxime eorum qui malo proposito peccant".
10. Decimo, ut dicit idem, uentrem et guttur habet album et delicatum, caudam et tergum subrufum. Significat gulosos libenter mundis et deliciosis utentes in generali, et uariis mundialibus tam in uestitu quam in conuictu hinc inde, quasi a latere inhaerentes in speciali. Quo contra I Cor. 6: Esca uentris, et uenter escis; Deus autem et hunc et has destruet. Bernardus Super Cant. et alibi : "Voluptas gulae, quae tanti hodie extimatur, uix duorum latitudinem continet digitorum".
11. Vndecimo, ut dicit Plinius, anhelitum habet foetidum et morsum aliquantulum uenenosum. Significat detractores, Ps. 13: Sepulchrum patens est guttur eorum; linguis suis dolose agebant; uenenum aspidum sub labiis eorum. Bernardus Super Cant.: "Ferit caritatem in omnibus, qui se audiunt, lingua maledicta et, quantum in se est, necat funditus et exstinguit".
12. Duodecimo, ut dicit idem, quando eam insequuntur canes, caudam inter crura recolligit, et quando uidet se non posse euadere, in cauda sua uillosa urinam recolligit, quam super canes ipsam insequentes proicit et diffundit, cuius foetorem ualidum abhorrens qui propter uitia sua, increpati uel uexati a praedicatoribus uel praelatis uel etiam aliis fratribus bonis, suam infamiam refundunt et respergunt in eos uel etiam in alienos, Prou. 30: Talis est uia mulieris adulterae, quae comedit, et tergens os suum dicit 'Non sum operata malum'. Dionysius in responsione Ad Architecam: "Duplici peccato peccat, quae post peccatum se iustificat".
13. Decimo tertio, ut dicit idem libro XXVIII, quamuis sit animal ualde uersutum et malitiosum, tamen in multis est utile ad exercitium medicinae. Adeps enim et medullae eius multum dicuntur ualere contra neruorum contractionem. Sanguis etiam eius dicitur diureticus; unde multum ualere creditur ad lapidem in uesica, et renum firmationem. Dicit etiam idem quod si quis linguam uulpis habuerit in anulo uel armilla, non patietur -- secundum magos -- caliginem oculorum. Significat quod nullus homo est ita malus qui non habeat aliquid utilitatis uel bonitatis in se uel etiam gratiae gratis datae ad usum suum uel maxime aliorum. Sicut pauci aut nulli boni homines sunt qui non habeant aliquam gratiam uel bonitatem naturae uel gratiae uel acquisitionis quam non habent alii aliqui uel maxime qui sunt circa eos et in sua aetate. Per quem modum accipitur illud Eccli. 44, quod cantatur de singulis confessoribus pontificibus: Non est inuentus similis illi, qui conseruaret legem excelsi. Eccli. 33: Contra malum bonum, et contra mortem uita. Et sic intuere in omnia opera Altissimi. Duo contra duo; unum contra unum. Leo Papa in quodam sermone circa natiuitatem: Non est peccatum quod fecerit homo, quod non possit facere alter homo. Sic et possumus conuertere quod non est aliquid tam utile apud unum uel in uno homine quod non possit suo modo -- Deo uolente -- inueniri et esse in alio. Augustinus in libro 83 Quaest.: "Nullius amicitia propter conspectum alicuius infirmitatis aspernanda est".
<Cap. 73: De uermibus>
Vermis has habet condiciones siue proprietates secundum auctores.
1. Nam primo, ut ponit Isidorus libro XII, est animal quod de carnibus saepe et herbis nascitur, saepe etiam de oleribus procreatur; aliquando ex sola humorum corruptione, aliquando ex sexuum commixtione, aliquando ex ouatione, ut patet in tortucis, scorpionibus et lacertis. Significat multiformem generationem bonorum et malorum hominum in praesenti Ecclesia, in quorum consideratione et memoria semper laudandus et admirandus est Deus aeternus, qui omnia bona efficit, mala tantum tollerat et permittit et in debitum finem ordinat, Ps. 78: In generationem et generationem annuntiabimus laudem tuam. Eph. 3: Ipsi gloria in Ecclesia et in Christo Iesu in omnes generationes saeculi saeculorum. Amen. Glossa Super Ps. 102, Benedic anima mea Dominum: "Sic ubi Deus non dominatur, ibi non benedicatur; sed ubique dominatur, in omni loco benedicatur".
2. Secundo, ut dicit idem in eodem, uermis dicitur quasi uerens quia in multas partes se uertit, uel quia uertit, id est ad partes oppositas se pertrahit. Non enim ut serpentes squamarum nisibus repit, sed in diuersas partes corpusculum suum trahit. Significat malos homines et instabiles qui peruertunt se uerbis et factis ad ueritatis et uirtutis opposita, Prou. 16: Qui uertit linguam, incidet in iudicium. Eccli. 2: Vae duplici corde, et labiis scelestis, et manibus malefacientibus, et peccatori terram ingredienti duabus uiis. Idem 4 eiusdem: Sic enim probatur peccator duplici lingua. Ambrosius in Dominica de Passione in sermone: "Omnis simulatio et omnis duplicitas mendacium est".
3. Tertio, ut dicit idem in eodem, in uere uermes de latebris exeunt, et ideo forsan a uerno exitu nomen acceperunt. Significat peccatores exeuntes tempore nouae gratiae de latebris siue tenebris culparum ad lucem uirtutum et pastum caelestium consolationum siue solatium spiritualium recreationum, Ier. 50: Exite de medio Babylonis, popule meus, et saluet unusquisque animam suam. Augustinus in libro Confessionum: "Transcendimus mentes nostras et attingimus regionem ubertatis tuae, fontis tui qui est apud te, Domine, ubi pascis Israel in aeternum ueritatis pabulo. Dixitque ad me mater: 'Nulla re tam delector in hac uita nisi contempta felicitate terrena, te uideo seruum Christi'; uilescebatque mundus iste inter uerba".
4. Quarto, ut dicit idem in eodem, uermium multae sunt differentiae. Nam quidam sunt aquatici, quidam terrestres. Et istorum quidam sunt in herbis ut eruce et consimiles; quidam in arboribus ut teredones; quidam in uestibus ut tineae; quidam in carnibus ut mandones qui ex corrupta humiditate in carnibus putredis generantur; quidam in animalibus ut lumbrici, ascarides in uisceribus, syrones in manibus, pediculi et lendes in capitibus, qui omnes in animalibus siue corporibus corruptis interius uel exterius generantur. Sunt et alii uermes terme longi et rotundi, molles et lubrici, quos subtus uenantur talpae, et quibus pisces in aquis capiuntur quando hami talibus uermibus inescantur. Significat uarias differentias uitiorum et mundanorum hominum qui, uelut uermes, nunc aquis, id est concupiscentiis et luxuriis carnis, nunc terrae, id est auaritiae, nunc corporibus corruptis, id est foeditatibus familiaritatibus malarum personarum et prauorum morum insident, Prou. 29: In multiplicatione impiorum, multiplicabuntur scelera, et iusti ruinas eorum uidebunt. Dan. 13: Euerterunt sensum suum, ne uiderent caelum, neque recordarentur iudiciorum iustorum. II Tim. 3: Hoc autem scito, quod in nouissimis diebus instabunt tempora periculosa, et erunt homines se ipsos amantes, cupidi, elati, parentibus non obedientes etc. Dionysius De diuinis nominibus: "Multitudo daemonum causa est omnium malorum sibi et aliis".
<Cap. 74: De uipera>
Vipera has habet condiciones siue proprietates secundum auctores et naturales.
1. Primo enim, ut dicit Isidorus libro XII, uipera est genus serpentis uenenosi, sic dicta eo quod "ui pariat. Nam cum uenter eius ad partum ingemuerit, catuli non exspectantes naturae tempus, corrosis lateribus, cum matris interitu ui erumpunt". Significat uenenatos homines qui de uenenatis parentibus nati siue generati suis schismatibus et haeresibus destruunt Ecclesiam uel religionem, Luc. 3: Genimina uiperarum: quis ostendit fugere a uentura ira? Ambrosius Super Lucam: "Genimina uiperarum sunt malorum parentum malae soboles, uenenosi scilicet filii de uenenosis patribus nati".
2. Secundo, ut dicit idem in eodem, dicitur quod "masculus, ore inserto in os uiperae, semen expremat. Illa autem ex uoluptate libidinis in rabiem uersa caput maris abscindit. Itaque fit ut parens pereat; masculus dum coit, femina dum parit". Significat uehementes luxuriosos quorum finis interitus sempiternus et ignis perpetuus, Iob 20: Ossa eius implebuntur uitiis adolescentiae eius. Caput aspidum suget, et occidet eum lingua uiperae. Deuorabit eum ignis qui non succenditur; affligetur relictus in tabernaculo suo. Exemplum ponit beatus Gregorius, III libro Dialogorum de quodam curiali qui filiam cuiusdam in baptismate suscepit et postea eam habuit. Sicque mortuus est, de cuius sepulchro flamma exiit uidentibus cunctis, et tamdiu ossa illius concremauit donec omnis terra consumeretur et fossa uacua remaneret, in argumentum certum damnationis animae sempiternae.
3. Tertio, ut dicit idem, ex uipera fiunt pastilli qui trocisci tiriaci nominantur, ex quibus fit tiriaca et remedium contra uenenum. Significat poenitentiam esse remedium singulare contra uenena uitiorum et peccatorum maxime mortalium siue capitalium, Act. 2: Poenitentiam agite, et baptizetur unusquisque uestrum in nomine Iesu Christi, et accipietis donum Spiritus Sancti, et remissionem peccatorum. Glossa Super Matth. 3: "Prima uirtus est per poenitentiam interimere ueterem hominem".
4. Quarto, ut dicit Plinius libro VIII cap. 40, uipera sola inter serpentes in terrae cauernis se abscondit, alii autem omnes in cauis saxorum aut arborum se occultant in forti hieme, et prius euomito ueneno, usque ad ueris tempora ibi dormit. Cum autem calore solis pori terrae aperiuntur, uipera expergefacta egreditur. Significat illos qui aduersitatis tempore ad horam cessant a malo, qui tamen succedentibus prosperis reuertuntur ad malum, Eccli. 20: Est qui uetatur peccare prae inopia. Eccli. 12: Si inuenerit tempus, non satiabitur sanguine. Ambrosius Super Lucam et alibi: "Simulata aequitas, non est aequitas, sed duplicata iniquitas". Item: "Omnis simulatio et duplicitas mendacium est".
5. Quinto, ut ponit Avicenna, quando uisus eius ex longa mora sub terra contraxit caliginem, feniculi radicem uel herbam quaerit et eius suco linit oculos hebetatos, ut uisum recuperet quem amisit. Significat haustum gratiae Dei uel Scripturae salutaris remedium esse contra ignorantiam et hebetationem spiritualem, Is. 60: Ecce tenebrae operient terram et caligo populos. Super te autem orietur Dominus, et gloria eius in te uidebitur Tunc uidebis et afflues, et mirabitur et dilatabitur cor tuum. Chrysostomus et Damascenus similiter in diuersis locis: Multa quidem bona et magna a clementi Deo hominibus donata sunt. Primum uero et maximum donorum est, Scripturarum doctrina. Nam sol quidem et luna, et omnis astrorum concentus, flumina, stagna, putei et fontes ad corporum cumin, generata sunt. Sanctae uero Scripturae ad animarum et directionem donatae sunt. Quanto uero corporibus anima superior est tanto aliis donationibus superior diuina Scriptura. Propterea ait Saluator : Scrutamini Scripturas quia etc.
6. Sexto, ut dicit Ambrosius in Hexaemeron, omnium serpentum nequissimum est genus uiperae quae, cum cupiditatem assumpserit coeundi, murenae requirit copulam, progrediturque ad litus aquae, ubi credit murenulam latitare, sibilo autem prouocat murenulam ad amplexum. Quae uocata, statim adest; uipera autem uidens eam ad copulam praeparatam totum uenenum euomit et ad amplexum murenae accedit. Completo autem concubitu, uipera uenenum quod euomuerat, haurit iterum et sic cum ueneno resumpto reuertitur ad cauernam. Significat haereticum uel diabolum quaerentes multis astutiis suas delectationes siue malas intentiones implere. Qui etiam ostendunt aliquando se uenenum non habere, et tamen semper pro uenenando conuincuntur laborare et uenenum semper haurire et continere. Vnde dicit haeretica prauitas, Prou. 7 iuueni uecordi: Veni inebriemur uberibus, fruamur cupitis amplexibus. Statim sequitur eam, quasi bos ductus ad uictimam, et quasi agnus lasciuiens, et ignorat stultus quod trahitur ad uincula, et quod de periculo animae illius agitur. Glossa Super Matth. 12: "Haeretica prauitas in ima omnium uitiorum prosternit".
7. Septimo, ut dicit Plinius libro XXIX, uipera lapidem quendam deglutit quod percipientes Scythae uiperam ipsam aperiunt, et illo lapide utuntur contra uenenum. Significat quosdam qui de utero diaboli extracti, per gratiam efficiuntur optimi contra haereticos et aduersarios ueritatis, ut patet de Paulo et Augustino, Gal. 1: Cum autem placuit ei qui me segregauit ex utero matris meae, et uocauit per gratiam suam, ut reuelaret Filium suum in me continuo non acquieui carni et sanguini etc. Augustinus in sermone De conuersione Pauli: "Apostolus Paulus ex persecutore Christianorum, annuntiator factus est Christi".
8. Octauo, ut dicit idem in eodem, quem draco uel aspis uulnerat, caput uiperae uulneri appositum sanat; et e conuerso quem uipera pungit, caro aspidis sanare consueuit. Significat contraria contrariis curari spiritualiter, Gal. 5: Caro concupiscit aduersus spiritum, spiritus autem aduersus carnem; haec enim sibi inuicem aduersantur, ut non quaecumque uultis, illa faciatis. Gregorius in homelia Si quis uult post me uenire: "Nam sicut in arte medicinae, frigida calidis, calida frigidis curantur, ita et Deus noster Iesus Christus contraria opposuit medicamenta peccatis, ut lubricis continentiam, tenacibus largitatem, iracundis mansuetudinem, elatis praeciperet humilitatem." Hieronymus in epistolis et alibi: "Non enim omne quod sanat oculum, sanat calcaneum".
<Tr. 6: De arboribus et plantis
Prooemium>
 Primo tractandum est in generali, secundo in speciali. In generali ergo agendo, primo notandum quod arbor generali nomine sumpta has habet proprietates.
1. Primo enim, ut dicit Isidorus libro XVI cap. 5, arbor ab aruis nomen sumpsit eo quod adhaerere terrae fixis radicibus consueuit, sicut de herba; utraque enim similia sunt quoad ortum, quia ex uno gignitur alterum. Nam dum semen in terram ieceris, quasi herba prius pullulat et erumpit; dehinc confecta surgit in arborem nouellam et teneram, et infra breue spatium conualescit et indurat in arbustam, quasi arboris hastam. Significat hominem qui ab infantia paulatiue procedit et crescit in gratia usque ad perfectam iustitiam et consummatam perseuerantiam, Prou. 4: lustorum semita quasi lux splendens procedit et crescit usque ad perfectam diem. Scribitur de beato Francisco quod superna praeuentus gratia ordinato progressu ab infimis peruenit ad summa.
2. Secundo, ut ponit Aristoteles in libro De uegetabilibus, habet uitam uegetatiuam per quam fit attractio humoris ad ipsius nutrimentum et conseruationem. Significat gratiam Spiritus Sancti et haustum ipsius perfectiorem esse in uita regulari quam saeculari, Ier. 17: Benedictus homo qui confidit in Domino, et erit Dominus fiducia eius. Erit tamquam lignum quod transplantatur super aquas, quod ad humorem mittit radices suas, et in tempore siccitatis non erit sollicitum, nec aliquando desinet facere fructum. Ambrosius Super Luc. et alibi: "Vt connexio ista animae et corporis nostri spiritu uitali animatur, alitur et tenetur, ita uerbo Dei et spiritali gratia, anima nostra uiuificatur et roboratur".
3. Tertio, ut dicit idem ibidem cap. 2, quaedam arbores sunt habentes gummi et resinam. Cuius ratio est quia humor superabundans a calore non totaliter digeritur uel etiam totaliter regimen naturae dimittitur, et ideo ad exteriora depellitur. Significat pietatis uiros producentes opera et exercentes se ipsos in pietatis officiis et deuotionibus, iuxta formam apostoli I Tim. 4: Exerce autem te ipsum ad pietatem. Nam corporalis exercitatio ad modicum quidem utilis est. Pietas autem ad omnia utilis promissionem habens uitae quae nunc est et futurae. Ambrosius in glossa ordinaria: "Summa religionis christianae in pietate consistit, quam si quis; habuerit, in fine misericordiam consequetur, etiamsi carnis lubricum patiatur". Bernardus De consideratione: "Pietas est uacare considerationi", cuius fructus est purificatio mentis.
4. Quarto, ut ponit idem ibidem, arbores habent uenas, id est rimulas in quibus naturalis humiditas custoditur. Significant sanctos uiros abundantes affectionibus sanctis occulte quibus sensus suos ab illicitis custodiunt et praeseruant, Ps. 36; Os iusti meditabitur sapientiam, et lingua eius loquetur iudicium. Lex Dei eius in corde ipsius, et non supplantabuntur gressus eius. Hugo in libro De meditatione: "Cogitationes tunc dicuntur mundae quando nec malas affectiones generant, nec de malis affectionibus generantur".
5. Quinto, ut dicit Isidorus, arbores habent radices immobiles. Significant in electis caritatis habitum constantem et fixum, secundum illam formam Eccli. 24: In electis meis mitte radices. Eph. 3: In caritate radicati et fundati, ut possitis comprehendere cum omnibus sanctis etc. Augustinus De ciuitate Dei et De Trinitate et alibi: Caritas est fundamentum ciuitatis Dei; libido fundamentum ciuitatis diaboli.
6. Sexto, ut dicit idem, arbores habent stipitem eleuatum in altum. Significat sanctos uiros habere altissimam caelestium spem, Rom. 5: Gloriamur in spe filiorum Dei. Gregorius in Moralibus et Super Ez.: "Ad bona assurgere perfecte non possumus nisi nos Spiritus et praeueniendo eleuet et subsequendo confortet".
7. Septimo, ut ponit idem, arbores habent ramos expansos, et hinc inde demissos, eleuatos et expansos. Significant sanctos uiros habere desideria caelestia in humilitate et caritate, Eccli. 24: Ego quasi terebinthus expandi ramos meos, et rami mei honoris et gratiae. Augustinus Super Ioannem: "Desiderium sinus cordis est. Capiemus si illud quantum possumus extendamus desiderium dilectionis, praeparatio est mansionis".
8. Octauo, ut dicit idem, arbores habent flores. Significant in uiro iusto gratiositatis honestatisque mores, Eccli. 24: Flores mei fructus honoris et honestatis. Scribitur de beato Bernardo et cantatur quod prima uirtus eius erat habitus corporis sui, quod ita composite et uno modo semper agebat, ut nil appareret nisi disciplinatum totum.
9. Nono, ut dicit idem, arbores habent folia grata et ordinata. Significant uiros iustos habere aedificationis et discretionis uerba, Col. 4: Sermo uester semper sit in gratia sale conditus, ut det gratiam audientibus. Bernardus Super Cant.: "Discretio est non tam uirtus, quam moderatrix et auriga uirtutum".
10. Decimo, ut dicit idem, arbores ut frequenter faciunt fructus suos. Significant uiros bonos facere opera sanctitatis, Eph. 5: Fructus enim lucis est in omni bonitate et iustitia et ueritate. Ambrosius Super Lucam et Super Paulum: "Non est fructus bonus, qui de caritatis radice non surgit".
11. Vndecimo, ut dicit idem, arbores sunt multiformiter mundo utiles. Nam aestuantibus umbram praebent, pabula ignibus necessariis praestant, aedificiis, mensis, lectis et sedilibus subministrant, multisque et uariis usibus subuenire noscuntur. Significant uiros sanctos per omnia mundo et omnibus facere utilitatem et ualere ad salutem, I Cor. 9: Omnibus omnia factus sum, ut omnes saluos facerem. Chrysostomus De laudibus Pauli: "Quia enim Paulus totum genuisset mundum, sic omnes in regnum Dei inducere festinabat. Totumque dissecabant quando aliquos pereuntes uidebat".
12. Duodecimo, ut dicit idem, arbores habent cortices ad suorum interiorum defensionem. Significant in electis austeritatem uitae corporalis ad conseruationem interioris hominis, II Cor. 4: Semper nos qui uiuimus in morte tradimur propter Iesum, ut et uita Iesu manifestetur in carne nostra mortali. Scribitur de beato Francisco quod mortificationi carnis inuigilabat attentius, "coctaque cibaria uix admittebat et raro, admissa uero aut cinere aut aquae superfusione reddebat insipida".
13. Decimo tertio, ut dicit idem, arbores habent rotunditatem siue rotundam summitatem in suo complemento. Significant contemplationem et contemplatiuorum dilationem et celsitudinem, II Cor. 4: Nos autem reuelata facie gloriam Dei speculantes, in eandem imaginem transformamur a claritate in claritatem, tamquam a Domini spiritu. Gregorius in Moralibus: "Humanus animus quadam suae contemplationis machina subleuatus, quo supra se altiora conspicit, eo in semetipso terribilius contremescit".
14. Decimo quarto, ut dicit Aristoteles De uegetabilibus, arbores siluestres magis fructificant quam hortenses. Significant meliorem esse statum claustralium quam saecularium, Tren. 3: Bonum est uiro cum portauerit iugum ab adolescentia sua. Augustinus in libro Confessionum: Irruerunt imperatoris deuoti milites "in quandam casam ubi erant serui tui sub uita Antonii, pauperes spiritu qualium est regnum caelorum".
15. Decimo quinto, ut dicit idem, arbores hortenses et domesticae, si non fuerint cultae, fient siluestres. Significant iuuenes quoscumque qui nisi teneantur sub disciplina, exules fiunt a bonitate et gratiae Dei familiaritate, Eccli. 30: Qui diligit filium suum, assiduat illi flagella, ut laetetur in nouissimo. Propter illum, Prou. 23: Noli subtrahere a puero disciplinam, si enim percusseris eum uirga, non morietur. Augustinus De disciplina christiana et alibi:
"Iugo disciplinae insolentia morum domanda est, quousque diuinis ac seniorum attrita legibus humilietur et sanetur ceruicosa uoluntas, bonumque in se naturae quod superbiendo amiserat, obediendo recipiat".
16. Decimo sexto, ut dicit idem, arbores habent ut frequenter grossam et pulchriformem proceritatem. Significant sanctorum mentes et conuersationes Deo et angelis et hominibus acceptas et gratas, I Cor. 10: Placete omnibus per omnia, sicut et ego placeo. Imitatores mei estote, sicut et ego Christi. Scribitur de beato Bernardo quod quidquid erat in eo, totum erat disciplinatum insignae uirtutis et perfectionis forma.
17. Decimo septimo, ut dicit idem, arbores habent diuersimode tam in foliis quam in floribus, ramis et fructibus et coloribus et saporibus uarietatem. Significant uarietatem et multiformitatem uirtutum et gratiarum in sanctis uiris, I Cor. 7: Vnusquisque proprium donum habet ex Deo. Item 12 eiusdem: Diuisiones gratiarum sunt, idem autem Deus. Vnicuique autem datur manifestatio Spiritus ad utilitatem. Exemplum ponit beatus Hieronymus De uitis patrum de duodecim eremetis in deserto Aegypti quorum quilibet habebat specialem gratiam a Deo, in qua se occupabat et alios refouebat.
<Cap. 1: De arbore aromatica>
Arbor aromatica has habet condiciones siue proprietates.
1. Primo enim, ut dicit Isidorus, arbor aromatica aliquando aroma habet in cortice, aliquando in flore, aliquando in fructu. Vt patet in cinnamomo quod est cortex, in mace quod est flos, et in muscato quod est fructus. Significat perfectos homines odorem perfectionis siue perfectae aedificationis spirantes, nunc ex austeritate uitae, nunc ex morum honestate, nunc ex laudabilium operum sanctitate, II Cor. 2: Deo autem gratias, qui semper triumphat nos in Christo Iesu, et odorem notitiae suae manifestat per nos in omni loco. Christi enim bonus odor sumus Deo etc. Gregorius in Moralibus: "Sicut aromata suam fragrantiam nonnisi cum incenduntur, expandunt ita sancti uiri omne quod uirtutibus redolent, in tribulationibus innotescunt". Bernardus in sermonibus: "Nonne qui pomum in manu sua portat dimidia die, reliqua diei parte seruabit odorem?"
2. Secundo, ut dicit idem, causa aromaticitatis est siccum terreum subtile commixtum subtili aquaeo, et secundum eius dominium magis in una parte aeris quam in alia est una pars magis aromatica quam alia; aliaque arbor est tota aromatica secundum omnes sui partes. Significat quod ille plus de odore sanctitatis et aedificationis in populo spirat qui magis paupertati euangelicae et uitae contemplatiuae accedit et qui totaliter his se dedit uniuersaliter aedificationem fragrantiae sanctae uitae et suae perfectionis fundit. Et hoc uult dicere anima talis in Cant. 1: Dum esset rex in accubitu suo, nardus mea dedit odorem suauitatis. Item, 4 eiusdem: Odor uestimentorum, id est exteriorum talis hominis super omnia aromata. Vnde dicebat beatus Ioannes, ut habetur in uita ipsius, allectus tali fragrantia Christi hominis: "Odor tuus in me concupiscentias excitauit aeternas".
3. Tertio, ut dicit Albumasar, arbor aromatica et etiam communis, si fuerit seminata uel plantata uersus orientem, citius nascitur et citius conualescit, et ampliorem odorem spirat. Significat expositos soli iustitiae Christo et inflammatos feruore amoris sui citius et uirtuosius pullulare opera bona et exempla suauifica, Deut. 33: Qui appropinquant pedibus eius, accipient de doctrina illius. Exemplum in apostolis qui, ex familiaritate Christi et gratiae eius, ampliores uirtutes fecerunt et plus aedificauerunt, ut patet in Ecclesiastica Historia.
<Cap. 2: De amygdalo>
Amygdalus arbor has habet condiciones siue proprietates.
1. Primo enim, ut dicit Isidorus libro XVII, est arbor mature florens. Significat illos qui a pueritia incipiunt a iugo poenitentiae uel religionis, Eccli. 5: Ne tardes conuerti ad Dominum. Tren. 3: Bonum est uiro qui potauerit iugum ab adolescentia sua etc. Scribitur de beato Bernardo quod a pueritia requisiuit auctorem uitae et animum dedit ad eloquia Dei. Et iterum de eodem: beatus Bernardus ab infantia spiritum sortitus est bonum per quem erat puer docilis et amabilis ualde.
2. Secundo, ut dicit Aristoteles in libro De plantis, indiget multa cultura et maxime quando antiquatur. Significat poenitentia et cura animae opus esse maxime in senectute, ut enim habetur Is. 65: Puer centum annorum morietur, et peccator centum annorum maledictus erit. Gregorius in homelia De confessore simplice: Qui poenitentiae fructus non fecit, in iuuentute faciat uel in senectute.
3. Tertio, ut dicit idem, si clauis perforetur emittit quoddam gummi genus et depuratur humor in medulla qui materia est ipsius fructus. Significat per contritionem et confessionem purificari animam in intimis, quae purificatio ab intra, bona et electa opera reddit ab extra, Ps. 31: Dixi: Confitebor aduersum me iniustitias meas Domino, et tu remisisti impietatem peccati mei. Pro hac orabit ad te omnis sanctus etc. Ambrosius Super Ps.: "Initium iustitiae nostrae, confessio peccatorum est".
4. Quarto, ut dicitur in plantis, amarum et dulcem saporem habet, et dulcia amygdala sunt utilia ad cibum, amara uero ad medicinam. Significant uirum bonum deuotione se reficere ad Christum, compassione uero trahi erga proximum desolatum, II Cor. 5: Siue enim mente excedimus, Deo; siue sobrii sumus, uobis. Caritas enim Christi urget nos. Scribitur de beato Francisco: "Pietas uero quae, secundum apostolum, ad omnia ualet, ipsum per deuotionem sursum agebat in Deum, per compassionem inclinabat ad proximum, per conciliationem ad ceteras creaturas refrigerabat ad innocentiae statum".
5. Quinto, ut dicit Dioscorides, dulce amygdalum, si recens cum suo folliculo comedatur, prodest stomacho, caput grauat, caliginem nutrit, uenerem accendit, somnium prouocat, ebrietati resistit. Significat quod delectationes huius saeculi etsi in aliquo prosint corporaliter, multiformiter tamen et uniuersaliter laedunt animam, Prou. 5: Fauus distillans labia meretricis, et nitidius oleo guttur eius. Nouissima autem eius amara, quasi absynthium et acuta quasi gladius biceps. Augustinus in Confessionibus: "Delectatio libidinis et uenenum curiositatis motus sunt animae mortuae".
6. Sexto, ut dicit idem, si uulpis comederit agmydala morietur. Saepe enim quod medicinale est homini, uenenosum et mortiferum est animali et e conuerso. Significat quod bonum prodest uni per causam et nocet alteri per occasionem, II Cor. 2: Aliis sumus odor mortis in mortem, et aliis odor uitae in uitam. Exemplum in discipulis Christi quorum multi audito uerbo de comestione carnis Christi et potatione sanguinis, abierunt retro; apostoli uero fortius sunt confirmati, ut habetur Ioan. 5.
7. Septimo, ut dicit idem, tota fere arbor haec est medicinalis. Nam radix eius elixata siue decocta et fronti linita maculas uultus tollit et purgat, dolorem capitis mitigat, uulnera putrida mixto melle mundificat atque sanat. Cortex etiam et folia sunt mundificatiua et exterminatiua et sanatiua. Oleum etiam de amygdalis extractum uermes et lumbricos in uentre necat, menstrua prouocat et purgat, et contra surditatem efficaciter iuuat, auriumque saniem mundat et siccat si tepidum auri instilletur. Item, flores eius decocti in oleo caducos et lethargicos excitant, cum melle triti caninis morsibus obuiant, ulcera sanant. Gummi praeterea quod de arbore ista exsudat, mixtum potioni sanguinem reicientes iuuat. Et sic palet quod parum uel nihil est in amygdalo quod non conueniat medicinae. Sucus etiam amygdalorum fructuum per omnia cibum est infirmantium. Significant haec omnia quod quidquid in bono homine totum proficit Christi ecclesiis et infirmis Ecclesiae membris, I Cor. 9: Omnibus omnia factus sum, ut omnes saluos facerem. Factus sum Iudaeis Iudaeus, infirmis infirmus ut etc. Augustinus in libro Confessionum: "Tibi Domine seruiat quidquid uiuo, quidquid sapio, quidquid scribo".
<Cap. 3: De abiete>
Abies has habet condiciones siue proprietates.
1. Etenim primo, ut dicit Isidorus libro XVII, abies dicitur ab eundo, eo quod plus ceteris arboribus a terra in altum altius se expandit. Significat religiosos et contemplatiuos plus ceteris in Deum ascendentes et diuinis se supermentaliter expandentes, II Cor. 3: Nos autem reuelata facie gloriam Domini speculantes, in eandem imaginem transformamur a claritate in claritatem tamquam a Domini spiritu. Dionysius, De angelica hierarchia: "Mobile seraphicorum spirituum semper circa diuina fertur".
2. Secundo, ut dicit idem, arbor haec est expers terreni humoris, et ideo habilis atque leuis. Significat pauperes rebus uoluntaria deuotione agiles esse ad sursum actiones mentales, Matth. 5: Beati pauperes spiritu, quoniam ipsorum est regnum caelorum. Augustinus de sermone Domini in monte: "Pauperes dicit ueros amatores summi ueri et inconcussi boni".
3. Tertio, ut dicit Aristoteles, arbor haec habet plurimum raritatis, substantiaque eius est subtilis humiditatis, et ideo calor eius naturalis a solis calore fortificatus, illam humiditatem eleuat de facili et per sursum nutrit et mittit, et sic ipsam in arboris substantiam conuertens, arborem ipsam altam facit. Significat in uiro bono humilitatem esse uiam ad amorem Dei et celsitudinem meriti, Matth. 18: Qui se humiliauerit, exaltabitur. Gregorius in Moralibus et alibi: "Qui sine humilitate ueritates congregat, quasi puluerem in uentum portat". Ambrosius Super Luc.: "Humilitas sola est quae promeretur ab omnibus gloriam".
4. Quarto, ut dicit idem, est arbor mirae rectitudinis, et quasi nihil habens tortuositatis. Significat amatores ueritatis et iustitiae pro caelesti intentione, iuxta consilium sapientis Eccli. 4: Pro iustitia agonizare pro anima tua, et usque ad mortem certa pro iustitia, et Deus expugnabit pro te inimicos tuos. Gregorius in Moralibus: "Tunc sancta Ecclesia uehementius pro ueritate reficitur quando uehementius pro ipsa ueritate fatigatur".
5. Quinto, ut dicit idem, quamuis haec arbor proceretur ex humore leui et subtili, illius tamen humoris superfluitatem reicit. Nam ad eius superficiem, scilicet inter lignum et corticem, et ibidem a calore interiori inuiscatur, et in naturam cuiusdam resinae odoriferae transmutatur. Significat bonos uiros facientes sibi de necessitate uirtutem, et omnia etiam fragilia sapienter ordinantes ad aliorum aedificationem, I Cor. 9: Factus sum his qui sub lege sunt tamquam sub lege essem, quamuis sub lege non essem, II Cor. 12: Omnia carissimi propter uos, neque offendiculum demus Euangelio Christi. Chrysostomus De laudibus Pauli: "Omnia faciebat Paulus apte et cum ratione".
6. Sexto, ut dicit idem, propter suam caliditatem igni apposita facillime inflammatur. Significat homines caritatiuos cito affici semper ad aspectum afflictorum siue infirmantium uel alias miserabilium personarum, Iob 30: Flebam quondam super eo qui afflictus erat, et compatiebatur anima mea pauperi. Legitur de beato Francisco quod liquescebat animus eius ad pauperes, et quibus non poterat manum exhibebat affectum dicebatque: "Cum pauperem uides, O frater, speculum tibi proponitur Domini et pauperis matris eius. In infirmis similiter infirmitates quas pro nobis assumpsit considera".
7. Septimo, ut dicit idem, uariis aedificiorum structuris haec arbor accomodatur, et maxime propter suam rectam altitudinem et formam pyramidialem adaptationi nauium utiliter adaptatur. Significat utilitatem uariam et multiformem quam faciunt religiones in Ecclesia Dei et animabus diuersis siue populis propter suorum meritorum et documentorum celsitudinem euidentem, Luc. 12: Quis putas est fidelis seruus et prudens quem constituit Dominus super familiam suam, ut det illis cibum in tempore, II Cor. 4: Nos enim non nosmetipsos praedicamus, sed Christum Iesum. Exemplum narrat beatus Gregorius in libro Dialogorum de pluribus et maxime de Equitio uenerabili uiro qui ibat praedicando uerba uitae circumquaque recreabat animas et conuertebat admirando et stupendo modo.
<Cap. 4: De aloa>
Aloa arbor has habet condiciones siue proprietates.
1. Primo enim, ut dicit Papias, est aromatica suauissimi et summi odoris cuius particula uice thymiamatis altaribus adoletur, unde nomen traxisse creditur. Significat uirginales homines habentes orationis et contemplationis gratiam cum acceptation ante diuinum conspectum, iuxta formam illam Ps. 140: Dirigatur oratio mea sicut incensum in conspectu tuo; eleuatio manuum mearum sacrificium uespertinum. Exemplum in beato Martino qui, ut habetur in legenda sua, "integer exsistens a uitiis carnalibus", oculis ac manibus in caelum semper intentus, inuictum ab oratione spiritum non relaxabat, et dum sacramenta offeret, globus igneus apparuit super caput eius.
2. Secundo, ut dicit Isidorus, reperitur in magno flumine Babylonae cui tantum coniungitur fluuius paradisi quod a pluribus creditur quod praedictum lignum inter paradisi arbores oriatur, et casu aliquo uel impulsu de paradiso deducatur. Habitantes autem iuxta fluuium, missis retibus, ipsum colligunt siue interripiunt et reseruant. Significat studentes in sacra Pagina habente ortum de paradiso caelesti qui retibus humilitatis et deuotionis ipsam Scripturam sibi uendicant et in affectu reponunt. Vnde ipsa dicit Eccli. 30: Ego quasi aquaeductus exiui de paradiso. Transite ad me omnes qui concupiscitis me, et a generationibus meis implemini. Hieronymus Ad Nepotianum: "Numquam de tuis manibus sacra lectio deponatur".
3. Tertio, ut dicit idem, est lignum multum medicinale et, ut dicit Constantinus, inuenitur in triplici specie. Primum lignum est ponderosum et nodosum et ualde aromaticum et est subamari saporis et subnigri coloris, contritioni dentium non omnino resistens; dum etiam masticatur statim uidetur attingere cerebrum et quodammodo replere. Secundum genus est minus ponderosum nec adeo aromaticum nec amarum. Tertium genus est ualde leue, nec est alicuius saporis et parui odoris, nisi sit aliunde coaptatum. Significat uarios status in Ecclesia uel religione, ubi aliqui sunt suaueolenter optimi uita, doctrina et fama; aliqui medii; aliqui infimi. Qui quidem significati sunt per familiam Noe in arca et per animantia et per tricamerata, sicut habetur in mysterio Gen. 7, secundum quos ipsos gradus, prout narrat beatus Ambrosius in libro De paradiso, degebant sub patre Pachomio in eremo mille quingenti serui Dei famosi secundum plus et minus. Beatus quoque Hieronymus in epistola 64 dicit quod quinque serui Dei habitabant in cellis diuisis etc.
4. Quarto, ut dicit idem, sophisticatur istud aloe lignum cum quodam ligno sibi simili in ponderositate, nodositate et modica aromaticitate. Confricatur etiam cum plumbo ut color immutetur addita superfluitate aurium ut fat aliquantulum amarum et subrufum et ponitur in decoctione optimi aloes cum musco ut fiat bene aromaticum. Sicque fit ut uix ab optimo distinguatur, tum quia durissimum, tum quia masticationi omnino resistit, et dum masticatur sapor amarus interius non sentitur. Significat fraudulentiam hypocritarum hinc inde tali modo transformantium, ut ab electis in Ecclesia uel religione discerni nequaeant, cum tamen in ueritate sint falsi et reprobi, Matth. 7: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces. II Tim. 3: Habentes speciem quidem pietatis, uirtutem autem eius abnegantes. Gregorius in Moralibus: "Qualis hypocrita hominibus imperitis innotescit, talis uult ab omnibus aestimari, et paratior est mori quam corripi. Et tamen ita uitiis plenus est ut quasi stercoribus refertus foeteat ante aeternum Deum".
5. Quinto, ut dicit Platearius, lignum aloae stomachum confortat, digestionem procurat, debilitati cordis et cerebri subuenit, contra syncopim et contra cardiacam passionem maxime iuuat. Nam contra omnes cordis passiones et debilitates ex frigiditate prouenientes ualet uinum decoctionis ipsius; sed quia uinum facit amarum, modicum debet apponi, et pro delicatis cum aqua rosacea uinum temperetur, et tale uinum potest seruari diu, quia a ligno multum immutatur. Huius ligni fumus per nares receptus infrigidatum cerebrum calefacit, et debilitatum confortat. Et, ut breuiter laudes eius concludam, in omnibus corporis debilitatibus subuenit et adiuuat, si quis eo modo debito uti sciat. Significat per haec omnia effectus uarios consimiles mysterialiter siue spiritualiter passionis Christi siue uirtutes pretiosi ligni crucis, in qua siue in quo, per quam siue per quod, omnibus aegritudinibus, debilitatibus, passionibus, et defectibus spiritualibus animae subuenitur indubitanter, Sap. 14: Benedictum lignum, per quod fit iustitia. Vnde Ambrosius: "Propter lignum serui facti sumus, et per sanctam crucem liberati sumus. Fructus arboris seduxit nos, Filius Dei liberauit nos". Augustinus in sermone De uno martyre: "Quemcumque momordit astutia Satanae, intueatur Christum in ligno pendentem; ibi enim mors occisa est" etc.
<Cap. 5: De aloes suco>
Aloes herbae sucus has conditiones habere dignoscitur.
1. Primo enim, ut dicit Platearius, est cuiusdam herbae sucus quae alben appellatur, et in India et in Persia et locis pluribus reperitur. Cuius sucus expressus ad ignem decoquitur et post soli exponitur et exsiccatur. Significat diuersitatem tribulationum et passionum pro Christo quas tollerant uolentes firmari in eo et gloriosi fieri, Act. 14: Per multas tribulationes et angustias oportet nos introire in regnum Dei. Versus: "Nobile uincendi genus est patientia uirtus; uincit qui patitur; si uis uincere, disce pati". Seneca De quattuor uirtutibus: "Omnis doloris remedium est patientia".
2. Secundo, ut dicit idem, aloes tria sunt genera, scilicet citrinum, hepaticum et caballinum. Et differunt istae tres species bonitate; nam bonum est caballinum, melius est hepaticum, sed optimum est citrinum; et discernitur citrinum ex colore citrino et rufo. Et praecipue quando frangitur, puluis eius apparet acsi esset puluis croci, et est eius substantia clara, maxime <quando> confringitur per minuta frusta. Hepaticum uero aloes assimilatur epati in colore; colorem enim habet hepaticum, id est nigrum, et foramina uelut ora uenarum; obscuram etiam habet substantiam et non claram. Caballinum autem aloes nigrum est et obscurum, et faeculentam habet substantiam. Significant tria praefata genera tres status qui sunt in Ecclesia et condiciones diuersas eorum, scilicet actiuorum, contemplatiuorum et praelatorum. Quorum primus bonus, secundus melior, sed tertius optimus; praesupponit enim praelatio digna actionem et contemplationem in usu. Qui quidem tres status mysterialiter designati sunt, Matth. 17, per Iacobum, Ioannem et Petrum ad uidendum Christi transformationem assumptos, quia extra istum triplicem statum nullus adultus meretur ad uisionem aeternae claritatis assumi. Qui etiam tres status significati sunt in Veteri Testamento, Ez. 14, per Noe, Daniel et Iob; et per Aaron, Moysen et Vrias.
3. Tertio, ut dicit idem, sophisticatur aloes caballinum ita ut uideatur hepaticum uel citrinum cum puluere croci et aceto, si decies in illo intingatur et exsiccetur; tuncque innouatur color et odor ut citrinum uel hepaticum uideatur. Discernitur tamen quia dum frangitur et digitis confricatur statim foetidissimum sentitur et amarissimum inuenitur, quod non est in hepatico uel citrino. Significat haereticos se mortificantes et hypocritas falso bonos se simulantes; ex suis fructibus per impatientiam cognoscuntur, Matth. 7: Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces. Ex fructibus eorum cognoscetis eos. Gregorius in I libro Dialogorum: "Qualis apud se unusquisque lateat contumelia illata probat". Exemplum in Torquato de quo in legenda sancti Tiburtii.
4. Quarto, ut dicunt Auicenna, Platearius et Dioscorides, omne aloes quanto est de sui natura minus foetidum et minus amarum est magis laudabile. Aloes autem quamuis ex natura sit amarum, tamen mirabiliter est salutiferum. Nam phlegma, choleram et melancholiam mundificat atque purgat, membra neruosa confortat, stomachum a uiscosis humoribus et nociuis euacuat, caput a dolore releuat quando fumositas stomachi caput grauat, uisum clarificat, splenem et epar deoppilat, menstrua prouocat, in corpore discolorato bonum colorem generat, ab hydrope corpus praeseruat et in principio curat. Puluis eius cum melle datus, lumbricos, id est uentris uermes, necat, fluxum capillorum prohibet et a casu praeseruat. Arthriticos iuuat, pruriginem oculorum placat, membrorum genitalium ulcera sanat, putredinem oris et gingiuarum mundat, recentia uulnera sanat, consolidat, mundificat et desiccat. Amarum est ori, sed dulce stomacho. Stomachum enim infrigidatum et debilitatum confortat et digestionem adiuuat et procurai. Significant haec quod omnes homines quanto minus habent in se deaedificationis et liuoris tanto laudabiliores sunt in congregatione. Exemplum in Ioanne euangelista. Similiter quod crux siue poenitentia, quamuis sit afflictiua, est tamen utilis et necessaria, ut habetur Hebr. 12. Similiter quod est asperum corpori debet esse dulce menti. Exemplum in beato Laurentio quando assabatur. Similiter quod Christi passio amaricatiua menti inuiscerata omnes defectus et aegritudines mentales curat uniuersaliter et indubitanter, Hebr. 9: Sanguis Christi emundabit conscientiam nostram ab operibus mortuis ad seruiendum Deo uiuenti. Vnde dicit Anselmus, II libro Cur Deus homo quod Christi passio ualuit ad redemptionem mille millium mundorum, et quod praeualet omni numero et magnitudini peccatorum.
<Cap. 6: De arundine>
Arundo has condiciones siue proprietates habere fertur.
1. Primo enim, ut dicit Isidorus libro XVII, arundo est dicta pro eo quod cito arescat. Significat gloriam huius mundi et instabilitatem eius, Is. 40: Omnis caro fenum, et omnis gloria eius quasi flos feni. Exsiccatum est fenum et cecidit flos. Exemplum ponit beatus Gregorius in IV Dialogorum de ditissimo quodam et in hoc saeculo reflorente, qui ex improuiso subito mortuus est, et dimisit omnia. Narratur in authentice et Magister ponit in Summa de uitiis de quodam magno Saracenorum principe quod cum sibi mortem imminere conspiceret quendam pannum, de quo sudarium ei consuendum erat defuncto, erexit in signum et circumferri fecit publice per ciuitatem praecone clamante: "Haec dicit princeps dominus noster: ' Cum essem dominus undecim regnorum, hoc solum de omni gloria atque diuitiis et thesauris multimodis afferam mecum'."
2. Secundo, ut dicit auctor, media est inter herbam et arborem. Herba quidem robustior et durior, sed arbore fragilior. Significat homines quosdam medios inter leuitatem et maturitaem siue grauitatem. Tales erant discipuli bannis Baptistae, sicut patet Ioan. 1. Tales et apostoli aliqui ante aduentum Spiritus Sancti, sicut patet in pluribus locis Euangeliorum. Tales etiam erant discipuli sanctorum patrum, prout narratur in Collationibus patrum.
3. Tertio, ut dicit idem, exterius est plana, sed intus uacua et caua. Significat haereticos et hypocritas qui, secundum illud Matth. 7: ambulant exterius in uestimentis ouium, intrinsecus autem sunt lupi rapaces, et uacui omni bonitate, ueritate et pietate. Exemplum in Iuliano apostata et Simone mago, de quibus in Historia Ecclesiastica; et Torquato, de quo habetur in legenda beati Tiburtii.
4. Quarto, ut dicit idem, in paludibus enutritur. Significat illos qui in luxuriis enutriunt corpora sua et corda, secundum illud Iac. 4. Hieronymus Super epistolam ad Eph. et alibi in epistolis: "Luxuria inimica Deo, inimica uirtutibus, perdet omnem sensum". "Venter enim mero aestuans facile despumat in libidinem". Quod luxuriatur uiuens, mortuus est, etiam ferreas mentes libido domat, quae quidem maiorem in uirginibus patitur famem, dum dulcius putant esse quod nesciunt.
5. Quinto, ut dicit idem, de facili uentis cedunt. Significat illos qui adulationes libenter suscipiunt et ab adulatoribus facile inclinantur et mouentur, quo contra Matth. 11: Quid existis in desertum uidere? Arundinem uento agitatam? Gregorius: "Profecto arundo uento agitata Ioannes non erat quem a status sui rectitudine nulla rerum uarietas inflectebat". Augustinus in Sententiis Prosperi: "Adulantium linguae alligant homines in peccatis".
6. Sexto, ut dicit idem, de facili manum laedit. Significat qui suis exemplis uel uerbis impediunt bona opera in aliis, I Cor. 15: Corrumpunt mores bonos colloquia mala. Matth. 23: Vae uobis, qui tulistis clauem scientiae, et clauditis regnum caelorum ante homines; ipsi non introistis, et eos qui introibant prohibuistis. Exemplum in Nicholao Aduena Antiocheno, de quo in Historia Ecclesiastica.
7. Septimo, ut dicit Isidorus libro XVII: "in Indicis stagnis arundines crescunt, ex quarum radicibus suauissimum sucum bibunt". Significat dulcedinem siue delectationem huius saeculi de uili re siue materia ducere siue habere naturam seu originem, et hoc innuitur I Macch. 2: A uerbis uiri peccatoris ne timueritis, quia gloria eius stercus et uermis est. Bernardus De contemptu mundi: "Nihil est aliud homo quam sperma foetidum, saccus stercorum, esca uermium. Vnde ergo superbit homo cuius conceptio culpa, nasci miseria, labor uita, mori poena? Cur carnem tuam rebus pretiosis impinguas quam post paucos dies uermes deuoratura sunt in sepulchro?" Huc usque Bernardus.
<Cap. 7: De armonio>
 Armonium has habet condiciones siue proprietates.
1. Primo enim, ut dicit Isidorus libro XVII, sic est uocatum eo quod habeat odorem quasi cinnamomi. Significat hominem cuius uita uirtuosa aliis est aedificatoria, Eccli. 24: Sicut cinnamomum et balsamum aromatizans odorem dedi. Augustinus Super Ioannem: "Amasti bene agentem, uixisti bono odore; inuidisti bene agenti, mortuus es bono odore". II Cor. 2: Aliis sumus odor uitae in uitam, aliis odor mortis in mortem.
2. Secundo, ut dicit idem, frutex eius reddit semen botrosum sibi connexum. Significat sanctam Scripturam facere studentes suos gratia fecundos et uirtute ualidos, Prou. 8: Mecum sunt diuitiae et gloria, opes superbae, et iustitia. Melior est fructus auro et lapide pretioso, et genimina mea argenta electo. Augustinus De uera religione: "Omnis palma cognitioni datur et artificio et comprehensioni ueritatis; ad quam nullo modo perueniunt, qui foris eam quaerunt".
3. Tertio, ut dicit idem, florem habet album similem uiolae et folia similia brioniae. Significat illos quorum mores sunt casti siue honesti, et sermones ordinati, Eccli. 39: Obaudite me diuini fructus. Florete et frondete in gratia. Et benedicite Deum in operibus uestris. Scribitur de beato Benedicto in II libro Dialogorum quod tamquam homo "uitae uenerabilis, gratia benedictus et nomine", etiam in communi locutione nequaquam a uirtutis pondere recedebat.
<Cap. 8: De amonio>
Amonium has habet condiciones siue proprietates.
1. Primo enim, ut dicit Dioscorides, est herba odorifera. Significat religiosos homines qui sunt bonae uitae et bonae aedificationis mundo, II Cor. 2: Christi bonus odor sumus Deo. Scribitur de beato Nicholao in uita ipsius: crescebat quoque quotidie fama bonitatis eius quae ubique laudem ferebat Nicholai.
2. Secundo, ut dicit idem, est coloris subrufi. Significat homines mediae caritatis, Cant. 3: Ascensum purpureum media caritate constrauit propter filias Ierusalem. Bernardus De diligendo Deum: "Illa est uera et sincera caritas de corde puro et fide non ficta, qua proximum nostrum et eius bonum aeque ut nostrum diligimus".
3. Tertio, ut dicit idem, folia habet coniuncta et semina copulosa ad modum uiolae. Significat uiros illos quorum uerba et consilia siue exhortationes sunt ordinatae et compositae et nequaquam derisui patentia, I Reg. 3: Creuit autem Samuel, et Dominus erat cum eo, et non cecidit ex omnibus uerbis eius in terram. Glossa ordinaria ibidem: "Cadunt in terram uacua uerba, pro nihilo habenda et omnium prospectu calcanda". Gregorius in II Dialogorum: "Vix ipsa Benedicti communis locutio a ueritatis erat pondere uacua quia cuius cor sese in alta suspenderat, nequaquam uerba incassum cadebant".
4. Quarto, ut dicit idem, habet uirtutem calefaciendi. Significat praedicatorem mouentem in zelo animas ad amorem Dei, Eccli. 48: Surrexit Elias quasi ignis, et uerbum ipsius quasi facula ardebat. Scribitur et cantatur de beato Dominico quod ardebat quasi facula pro zelo pereuntium.
5. Quinto, ut dicit idem, habet uirtutem scorpionum ictibus occurrendi. Significat bonum uirum qui non potest sustinere infamatores aliorum uel inficiatores uirtutum in aliis, Sap. 1: Probata autem uirtus, id est homo probatae uirtutis corripit insipientes.
6. Sexto, ut dicit idem, sua decoctio siue elixatura subuenit freneticis et multis aliis morbis; semper etiam communiter ponitur in omnibus antidotis et medicinis. Significat ardorem caritatis ualde obuiare omnibus uitiis et uitiosis, et quod ipsa caritas necessaria est in omni genere uirtutum. Exemplum in Elia, III Reg. 18, qui ardore tali inflammatus occidit omnes sacerdotes Baal. Quomodo etiam caritas est necessaria omni uirtuti, habetur I Cor. 13, clare, ubi apostolus ponit necessitatem eius omnimodam: Si linguis, inquit, hominum loquar et angelorum, caritatem autem non habeam etc. totum. Hugo etiam De laudibus caritatis ponit pulchre et multiformiter necessitatem ipsius.
<Cap. 9: De anetho>
Anethum has habet condiciones siue proprietaties secundum auctores.
1. Primo enim, ut dicit Auicenna et Dioscorides, est herba cuius semen seruatur per triennium in magna efficacia. Significat castitatem conseruare hominem in fide Trinitatis et in uita sanctitatis uirtuose ualde. Propter quod ipsum dicebat apostolus, I Tim. 5: Te ipsum castum custodi. In homelia De confessore simplici Gregorius: "Nec castitas est aliquid sine bono opere, nec bonum opus est aliquid sine castitate".
2. Secundo, ut dicit idem, radix eius adhuc uiridis alicuius est ualoris, sed desiccata nullius. Significat illos qui in principio sunt feruentes siue prompti ad bona, sed in processu tepescunt et resiliunt, Gal. 3: Sic stulti facti estis, ut cum spiritu coeperitis, nunc carne consummamini? De talibus fuit Nicholaus Aduena Antiochenus et etiam Iulianus apostata, ut habetur in Historia Tripartita et Ecclesiastica.
3. Tertio, ut dicit idem, tota ista herba cum radice et semine conuenit medicinae. Nam uirtutem habet diureticam, calidam scilicet et apertiuam, compactorum diuisiuam, uentuositatis et inflationis extenuatiuam, torsionis uentris et uiscerum mitigatiuam. Item, uirtutem habet calculi confractiuam; menstruorum prouocatiuam et meatuum urinalium aperitiuam; singultuum ex plenitudine amputatiuam, durarum collectionum in corpore extenuatiuam si coquatur cum oleo, et per modum emplastri apostemati apponatur. Item, flos eius cum uino coctus calorem capitis expellit; si tamen caput fomentetur. Item, cinis eius uuluae stillanti apponitus ipsam reprimit et desiccat. Item, decoctum in oleo rigorem neruorum laxat. Significant praemissa omnia quod quidquid est in bono homine est ad utilitatem reipublicae et ad aedificationem infirmorum membrorum Ecclesiae, I Cor. 9: Omnibus omnia factus sum, ut omnes saluos facerem. Chrysostomus De laudibus Pauli: "Nihil tam imitatione Christi et Pauli parit, quam ut bonum eius in commune proficiat".
<Cap. 10: De aniso>
Anisum has habet condiciones siue proprietates.
1. Nam, ut dicunt Dioscorides et Platearius, easdem uirtutes habet quas et anethum, de quo supra immediate, nisi quod saporem habet dulciorem et eius semen magis minutum est et rotundum. Virtutem habet dissoluendi, consumendi, uentositates destruendi, digestionem confortandi, oppilationes epatis et splenis aperiendi, calculum frangendi, prouocandi menstrua, omnes meatus interiores aperiendi et emundandi. Et ideo, quamuis sit in quantitate semen minutissimum, est tamen multum utile sua uirtute et plurimum salutiferum.
2. Significat homines humiles siue euangelicos pauperes quorum eloquia et exempla sunt membris Ecclesiae uarie infirmis multiformiter salutifera, de quibus erat apostolus Rom. 15: Debemus autem nos firmiores imbecillitates infirmorum sustinere et non nobis placere. Etenim Christus non sibi placuit sed, sicut scriptum est: Improperia improperantium tibi ceciderunt super me. De talibus fuit beatus Ambrosius qui, ut scribit beatus Augustinus in Confessionibus, quasi totum tempus suum ponebat in satisfaciendo hominum infirmitatibus.
<Cap. 11: De allio>
Allium has habet condiciones siue proprietates.
1. Primo enim, ut dicit Isidorus libro XVII, sic dicitur ab olendo eo quod oleat. Significat foetentem prauis moribus, Exod. 5: Foetere fecistis odorem nostram coram Pharaone et seruis eius. De talibus fuit Iulianus apostata cuius uita, doctrina et fama totaliter foetida fuit, est et erit, sicut colligitur ex Historia Tripartita et Ecclesiastica.
2. Secundo, ut dicit Dioscorides, odor eius est tam fortis quod omnes alios reprimit. Superat etiam foetores, et ideo per loca corrupta necessario transitur siue loca putrida, purgaturi fortissimis se muniunt alleatis. Significat fortitudinem poenitentiae et eius effectum contra omnes immunditias uel spirituales nequitias, Eph. 5: Accipite armaturam Dei, ut possitis resistere in die mala, et in omnibus perfecti stare. Exemplum in beato Augustino qui, ut colligitur ex libro Confessionum et habetur in uita ipsius, post conuersionem suam ad poenitentiam contra omnes immunditias et haereses uiriliter se accinxit. Vnde cantatur de eo: "Eodem tempore Fortunatus presbyter Manichaeorum astutia plurimos seducebat, quam sanctus Augustinus in conuentu omnium disputans publice superauit".
3. Tertio, ut dicit idem, uentrem et stomachum purgat et ualde desiccat. Significat uitium auaritiae quae familiam se possidentem conturbat et maestificat, Prou. 15: Conturbat domum suam qui sectatur auaritiam. Seneca: "Auaro nihil aliud optandum est nisi quod diu uiuat".
4. Quarto, ut dicit idem, corpori appositum ulcerat et uulnerat. Significat malos homines corrumpere familiares sibi, I Cor. 15: Corrumpunt mores bonos colloquia mala. Hieronymus Ad Laetam de institutione filiae: "Graeca narrat historia: Alexandrum magnum orbis dominatorem non potuisse in incessu carere uitiis quibus a Leonide paedagogo suo adhuc paruulus infectus fuerat. Rudis enim testa suum diu reseruat odorem. Procliuis est enim malorum emulatio et cuius uirtutes assequi nequis, cito uitia imitaris". Huc usque Hieronymus.
5. Quinto, ut dicit idem, si sit multum in usu corpus inflammat, lepram sanat, maniam et frenesim excitat, uisum laedit et hebetat, et ideo cholericis natura nocet. Nam choleram rubeam cito generat et adustam multiplicat et augmentat. Significat quod spiritualiter amor mundanus omnia ista mala facit in anima. Eapropter dicitur I Ioan. 2: Nolite diligere mundum, neque ea quae in mundo sunt. Quoniam omne quod in mundo est, concupiscentia carnis est, et concupiscentia oculorum, et superbia uitae. Augustinus De ciuitate Dei et De Trinitate et alibi: Fundamentum ciuitatis diaboli est libido, fundamentum ciuitatis Dei est caritas.
6. Sexto, ut dicit idem, praecipue habet uirtutem dissoluendi, consumendi et expellendi uenenum et omne uenenosum. Vnde non sine causa uocabatur ab antiquis tyriaca rusticorum. Significat poenitentiam esse medicinam peccatorum mortalium, Luc. 3: Genimina uiperarum! Quis ostendit uobis fugere a uentura ira? Facite ergo fructus dignos poenitentiae. Augustinus De poenitentia: "Poenitentia est quaedam res optima et perfecta, quae omnes defectus reuocat ad perfectum".
7. Septimo, ut dicit idem, maxime ualet contra morsum canis rabiosi, cum sale et nucibus, addita herba rutae et uino. Significat poenitentiam discretam et deuotam, humilem et feruidam esse remedium contra omne magnum peccatum uel magnum diaboli impetum siue ipsius periculosae tentationis morsum, Iac. 4: Appropinquate Deo, et appropinquabit uobis. Resistite diabolo, et fugiet a uobis. Augustinus De ecclesiasticis dogmatibus: "Poenitentia aboleri peccata indubitanter credimus, etiamsi in ultimo spiritu constitutus poeniteat".
8. Octauo, ut dicit idem, dolorem iliorum et lumborum mitigat, si mundatum et tritum et cum oleo coctum super locum doloris ad modum emplastri apponatur. Significat consolationem caelestem, si habeatur cum munditia et patientia in tribulationibus superare et excedere et fugare omnes passiones spirituales animae, Ps. 93: Secundum multitudinem dolorum meorum in corde meo consolationes tuae laetificauerunt animam meam. Gregorius Super Ez.: "Totiens de rore caeli acceperimus, quotiens per infusionem contemplationis intimae de supernis aliquid tenuiter uidemus. Cum uero bona opera, etiam per corpus agimus, quasi de pinguedine terme ditamur". Huc usque Gregorius.
9. Nono, ut dicit idem, ualet contra morpheam, id est lepram cutis si, ubi est morpheae locus, scarificetur et post cum allio trito fricetur et cataplasmetur. Significat quod poenitentia liberat ab omni peccato uel malo, Matth. 3: Poenitentiam agite; appropinquauit enim regnum caelorum. Augustinus in Enchiridion: "Via Domini per quam ad homines Deus ingreditur, poenitentia est, per quam Deus ad nos descendit et nos ad illum ascendimus". "Necessaria est poenitentia, quae aut aequet crimina aut certe excedat". "Firmissime tene et nullatenus dubites: neminem posse poenitentiam agere, nisi quem Deus illuminauerit, et gratuita miseratione conuerterit."
10. Decimo, ut dicit Dioscorides, ualet contra serpentum morsus si tritum cum laurino oleo apponatur. Significat ueram poenitentiam ualere contra detractorum linguas, si patientia et laetitia mentis comitetur, Ps. 119: Quid detur tibi, aut quid apponatur tibi ad linguam dolosam? Sagittae potentis acutae, cum carbonibus desolatoriis. Augustinus in libro Confessionum: "Vulnerauerat caritas Christi cor meum, et gestabam uerba eius in uisceribus quasi sagittas acutas". Et exempla seruorum Dei quos de nigris lucidos, de mortuis uiuos fecerat tamquam carbones uastatores, ascendenti autem de ualle plorationis et cantanti canticum graduum dederas sagittas acutas.
11. Vndecimo, ut dicit idem, hydropicis prodest quia humorem intercutaneum consumit et desiccat. Significat quod poenitentia mundat maxime hominem interiorem, Act. 2: Poenitimini igitur, et conuertimini, ut deleantur peccata uestra. Baptizetur unusquisque uestrum et accipietis donum Spiritus Sancti. Augustinus De ecclesiasticis dogmatibus: "Poenitentiam abolere peccata indubitanter credimus, etiamsi in ultimo spiritu constitutus homo poeniteat".
12. Duodecimo, ut dicit idem, si continue sumatur aut nimis, nocet uisui. Significat luxuriam siue lasciuiam, quae est in mala consuetudine, impedire omnino cognitionem caelestem, Prou. 20: Luxuriosa res, uinum, et tumultuosa ebrietas : quicumque his delectatur, non erit sapiens. Augustinus Contra Iulianum: "Motus uoluptatis ut est maximus, ita philosophiae infestus congrue enim cum cognitione corporalis delectatio nequaquam potest".
<Cap. 12: De absinthio>
 Absinthium has habet condiciones siue proprietates.
 1. Primo enim, ut dicit Dioscorides, est herba acerrima siue amarissima. Significat Christi passionem, Tren. 3: Recordare paupertatis et transgressionis meae absinthii et fellis. Memoria memor ero et tabescet in me anima mea. Augustinus Contra quinque haereses: "Caput meum spinis supposui, clauis pedes et manus obieci, latus aperui; tot asperitatibus laceratus sum, ut mihi coniungerem te, et tu diuidis me. Erubescite! Tunicam hominis iam in cruce pendentis Pilati milites non sunt ausi conscindere, et uos conamini caritatem Dei in caelo sedentis diuidere".
2. Secundo, ut dicit idem, habet uirtutes contrarias, scilicet constrictiuam et laxatiuam. Constrictiua inest ei ex grossitie substantiae et ponticitate; laxatiua uero inest ei ex caliditate. Significat duplicem effectum martyrii, quia artat carnem et dilatat menteur, II Cor. 6: Quasi morientes, et ecce uiuimus, ut castigati et non mortificati, quasi tristes semper autem gaudentes. Exemplum in beato Laurentio cum uultu pulcherrimo assaretur; et in beato Tiburtio cum super carbones tamquam super flores laetus incederet, ut habetur in passionibus eorum.
3. Tertio, ut dicit idem, syrupus de absinthio factus epati subuenit et stomachum confortat, appetitum inuitat, ebrietati obuiat et repugnat, ictericiam curat et calorem aemulum alterat et immutat. Sucus eius cum pluuere costi splenem deoppilat, dolorem stomachi et intestinorum ex uentositate prouenientem dissoluit et mitigat. Sucus eius auribus instillatus humiditates ab eis distillantes desiccat; cum felle tauri tritum absinthium et auribus iniectum dissoluit sonitum et auditum roborat, et emendat dolorem capitis ex fumositate stomachi procedentem. Sucus eius sedat liuorem et dolorem ex percussione cum puluere cimini et melle amputat. Si per modum emplastri apponatur, lumbricos uentris et uermes aurium necat. Sucus eius potatus uisum clarificat et oculis superpositus ruborem et pannum curat, si saepius infundatur. Libros et pannos a uermibus et muribus tutos seruat, si cum eis in cistula reponatur, ut dicit Macrobius. Item, morsibus milgalae et draconis obuiat et sanat si bibatur. Item, eius decoctio uentositatem et inflationem uentris sedat cum potatur, ut dicit Dioscorides, nauseas maris arcet. Quae praemissa singula miranda efficacia inueniuntur spiritualiter in uenerabili Christi cruce et obtinentur a deuota mente, Hebr. 9: Si enim sanguis taurorum et cinis uitulae aspersus inquinatos sanctificat ad emundationem carnis, quanto magis sanguis Christi emundabit conscientiam nostram ab operibus mortuis ad seruiendum Deo uiuenti? Vnde dicit Origenes De passione Christi: "Tanta est uirtus sedulae meditationis passionis, ut si continue in memoria habeatur, nulla concupiscentia, nulla peccati uel daemonum superare possit tentatio, sed ad eius praesentiam totus peccati et mortis fugatur exercitus". Augustinus in sermone De uno martyre: "Quemcumque momorderit astutia Satanae, intueatur Christum in ligno pendentem".
4. Quarto, ut dicit Dioscorides, absinthium habet quasdam minus laudabiles proprietates. Nam saporis amaritudine et ponticitate inficit et confricat gustum, odoris horribilitate laedit olfactum, in amaritudinem redigit lac et uinum et omne dulce cui mixtum fuerit. Ideoque apes non frequentant flores eius, quia faciunt mel amarum, ut dicit idem. Plinius etiam dicit libro XVII quod non est dandum febricitanti. Dicit etiam ibidem quod capillos denigrat quando inunguuntur unguento facto de eius suco cum oleo rosaceo. Significat peccatum mortale cum suis effectibus, Prou. 5: Nouissima eius amara, quasi absinthium. Augustinus in Confessionibus: "Vae animae audaci quae superauit, si a te, Domine, recessisset se aliquid melius habituram. Gyra et regyra, uersa et reuersa, in tergum et in latera et in uentrem. Et ecce omnia dura, et tu solus requies". Idem in Confessionibus iterum: "Iussisti, Domine, et sic est ut poena sua sibi sit omnis inordinatus animus".
<Cap. 13: De apio>
Apium has habet condiciones siue proprietates.
1. Primo enim, ut dicit Isidorus libro XVII, est herba omnibus fere nota ex eo sic uocatur quod capiti triumphantium erat aptum ornamentum et consuetum. Significat uirtuosam uitam sanctorum coronandam post uictoriam tentationum huius saeculi, Iac. 1: Beatus uir qui suffert tentationem, quoniam cum probatus fuerit, accipiet coronam uitae quam repromisit Deus diligentibus se. Beatus Maximus in sermone De uno martyre: "Corona uero uictoribus datur".
2. Secundo, ut dicit idem, radices eius efficaciter pugnant contra insidias ueneni. Significat homines radicatos in Christo potenter posse expugnare hostes animae, II Cor. 10: Arma militiae nostrae non sunt carnalia, sed potentia Deo ad destructionem munitionum, consilia destruentes, et omnem altitudinem extollentem se aduersus scientiam Dei, et in captiuitatem redigentes omnem intellectum in obsequium Christi, in promptu habentes ulcisci omnem inobedientiam, cum impleta fuerit nostra obedientia. Chrysostomus De laudibus Pauli: Paulus ex salutifero fonte ita "erat audax et quendam ignem belli conspirans, ut uideretur ad pugnam semper accinctus".
3. Tertio, ut dicit Dioscorides, ualet contra calculum et stranguriam, et ad urinam et menstrua prouocanda. Puluis eius siue cinis superpositus restringet sanguinem; splenis et epatis oppilationem aperit, calculum frangit, icteritiam soluit, hydropicis subuenit; freneticis conuenit si eius suco cum oleo rosaceo mixto caput patientis saepius inunguatur. Radix eius et semen morsibus uenenatis succurrit et ueneno resistit. Significat poenitentiam cum effectibus suis spiritualibus quos facit in anima, II Cor. 7: Quae enim secundum Deum tristitia est, poenitentia in salutem stabilem operatur saeculi autem tristitia mortem operatur Ecce enim hoc ipsum constristari uos secundum Deum, quantam in uobis sollicitudinem operatur, sed defensionem, sed indignationem, sed timorem, sed desiderium, sed emulationem, sed uindictam. Augustinus De poenitentia: "Poenitentia est quaedam res optima et perfecta, quae omnes defectus reuocat ad perfectum".
4. Quarto, ut dicit idem, epilepticis nocet quia dissoluit materiam ad superiora. Pueris etiam non est bonum, quia illa aetas propter humiditatis multitudinem et uirtutem, propter debilitatem etiam membrorum et meatuum strictitudinem parata est ad morbum caducum, et ideo lactantes siue nutrices abstinere debent ab apio, ne puer epilepticus efficiatur. Significant malos et stultos deteriorari, unde boni consueuerunt proficere et emendari, II Tim. 3: Proficient in peius, errantes et in errorem mittentes. Sed insipientia illorum manifesta erit omnibus. Exemplum in luda proditore, Matth. 26, et Ioan. 13, qui unde potuit et debuit proficere, inde defecit.
<Cap. 14: De aristolochia>
Aristolochia herba has habet condiciones siue proprietates.
1. Primo enim, ut dicit Dioscorides, est multum medicinalis quamuis amara. Significat poenitentiam quae, quamuis sit amaratudinibus respersa, tamen est animae salutifera medicina contra omnia uitia et peccata et uitae aeternae introductoria, Luc. 3: Genimina uiperarum! Quis ostendit uobis fugere a uentura ira? Facite ergo fructus dignos poenitentiae. Gregorius in homelia De quarta dominica Aduentus: "Fructus dignos poenitentiae facere est ut tot sibi quis inferat lamenta per poenitentiam, quot sibi obtulit oblectamenta per culpam. Et qui nouit comittere illicita, abstineat et retrahat se etiam a concessis et licitis".
 2. Secundo, ut dicit idem, huius herbae duae sunt species: una scilicet longa, et altera rotunda, et utraque est calida et sicca. Significat animam longanimitate et caritate siue pietate dotatam omni amore aeternorum et aspernatione mundalium, II Cor. 6: In omnibus exhibeamus nos sicut Dei ministros; in longanimitate, in caritate non ficta; tamquam nihil habentes et omnia possidentes. Augustinus Ad Probam de orando Deum: Nullus sperat in Deo nisi diuitiarum contemptor. Idem Ad Marcellinum: "Magis debet quis cauere ne perdat patientiam quam aliam rem". Idem, Ad Probam: "Animus hominis non est sanus nisi quando temporalibus aeterna praeponit et semper ea prae oculis conspicit".
3. Tertio, ut dicit idem, radix eius est magis medicinalis quam folia. Significat plus esse opera a caritate elicita siue in caritate radicata et fundata quam uerba philosophica seu quantumuis eloquatissima siue facunda et sapientifica, Prou. 14: Vbi multa sunt uerba, ibi frequenter egestas. Seneca, Epistola 7: "Plus homines oculis quam auribus credunt. Longum enim iter est per praecepta; breue et efficax per exempla".
4. Quarto, ut dicit idem Dioscorides, uirtutem habet dissoluendi et expellendi uenenum. Significat poenitentiam quae expellit uitia et peccata, Act. 2: Poenitimini igitur et conuertimini, ut deleantur peccata uestra. Glossa, Matth. 3, super illud Poenitentiam agite: "Prima uirtus est per poenitentiam interimere ueterem hominem".
5. Quinto, ut dicit idem, bonum facit anhelitum. Significat illum qui habet in ore communiter aedificationis uerbum, Col. 4: Semper sermo uester sit in gratia sale conditus, ut det gratiam audientibus. Gregorius in II Dialogorum: "Vis ipsa beati Benedicti communis locutio a uirtutis erat pondere uacua quia cuius cor sese in alta suspenderat, nequaquam uerba de ore illius incassum cadebant". Vbique enim se uerbo et opere uirum euangelicum exhibebat.
6. Sexto, ut dicit idem, splenem durum remollit et eius oppressiones aperit, uentris et lateris dolorem mitigat et sedat, podagricis et caducis subuenit, contractis contra morsus uenenosos confert. Puluis eius cum suco mentae carnem mortuam leuiter corrodit in fistula et in plaga fetum mortuum de utero expellit. Radix eius si cum uino decoquatur, secundum quoque Isidorum et Plinium, mulieribus fetis optima est. Nam potata cum pipere et uino parturientium sorditiem mundificat, matricem expurgat, et menstrua prouocat atque purgat. Haec singula omnia spiritualiter fiunt in anima per poenitentiam siue per caelestem influentiam, I Cor. 15: Gratia Dei sum id quod sum, et gratia eius in me uacua non fuit, sed semper in me manet. Is. 11: Requiescet super eum spiritus Dei, spiritus sapientiae et intellectus, spiritus consilii et fortitudinis etc. Bernardus De libero arbitrio: "Conatus nostri ad bonum cassi sunt, si a gratia non excitentur, et nulli si non adiuuentur".
<Cap. 15: De agno casto>
Agnus castus habet has condiciones siue proprietates.
1. Primo enim, ut dicit Plinius, est herba candida et sicca; et, ut dicit idem, conseruare consueuit in hominibus castitatem. Vnde mulieres Romanae illius herbae fructices secum deferre consueuerunt in mortuorum exsequiis, tum propter honestatem tum propter continentiam quam oportet necessario in conspectu reipublicae obseruare. Haec herba, secundum Dioscorides et Platearium semper uiret et eius flos potissime. Agnus castus nuncupatur, quia odore et usu reddit homines castos sicut agnus, secundum Dioscorides et Platearium, dicitur aperiendo poros et spiritus euaporando et humiditatem seminalem consumendo inducere castitatem. Significat suo candore et siccitate puritatem mentis et abdicationem terrenitatis quae duo inducunt castitatis euangelicae uigorem et per consequens floridam uirentem et odoriferam conuersationem et omnium defectuum et uitiorum consumptionem siue detestationem, II Cor. 7: Has igitur habentes promissiones, carissimi, mundemus nos ab omni inquinamento carnis, ac spiritus perficientes sanctificationem in timore Dei. Bernardus in sermonibus et alibi: "Veniet dies iudicii in quo plus ualebunt corda pura quam astuta uerba, conscientia bona quam marsupia plena". Idem: "Puritatis intimae bono gloriari ueraciter nullus potest, nisi qui extrinsecas glorias perfecte respuerit. Nec enim ualet Dei uel proximi quaerere lucra, qui propria non contempsit". Huc usque Bernardus.
2. Secundo, ut dicit idem, eius decoctio ualet contra phlegmaticam, id est frigidam hydropisim siue albam si cum semine feniculi et modica aesula decoquatur. Significat castitatem cum paupertate inflammatam, amore Dei comitatamque odore bonae famae et humilitatis uirtute omnino ualere contra cupiditates et huius saeculi inflationes, Iudith 15: Confortatum est cor tuum in Domino Deo tuo, eo quod castitatem amaueris, et post uirum tuum alterum nescieris; ideo manus Domini confortauit te, et benedicta eris in aeternum. Bernardus in sermonibus et alibi: "Vt castitas seu caritas detur humilitas meretur quoniam humilibus dat Deus gratiam. Castitas, caritas, humilitas nullis sunt fucata coloribus, spectabilia tamen nullis condita saporibus, praedulcia tamen nullis eleuata culminibus, praecelsissima tamen castitas instar odoriferi balsami quo cadauera incorrupta seruantur. Sensus et actus continet et restringit, ne dissoluantur otiis, ne corrumpantur desideriis, ne carnis uoluptatibus computrescant quemadmodum legitur de quibusdam: Computruerunt iumenta in stercore suo". Huc usque Bernardus. Gregorius in Moralibus: "Iumenta in stercore computrescere est carnales hommes in foetore luxuriae uitam finire".
3. Tertio, ut dicunt iidem, fomentum decoctionis agni casti matricis superfluitates exsiccat et ipsius orificium coangustat, menstrua prouocat, lethargiam sanat atque soluit si cum apio et saluia decoquatur in salsa aqua, et inde posterior pars capitis fortiter abluatur, ut dicit Dioscorides. Significant haec quod cultus amorosus castitatis et paupertatis omnes superfluitates uitiorum et spiritualium aegritudinum omnino restringit et depellit et contrarias uirtutes spiritualis sanitatis inducit, maxime si cum uirore fidei et humilitate poenitentiae memoria passionis Christi refricetur, Act. 24: Disputante autem de iustitia et castitate, et iudicio futuro, tremefactus Felix praeses dixit: 'Quod nunc attinet, uade' etc. Iudith 15: Iudith magnificata est in Bethulia et praeclarior effecta est uniuersae terrae Israel. Erat enim uirtuti castitatis adiuncta. Augustinus, De baptismo paruulorum: "Quid castitate decorius, quae mundum de immundo conceptum semine, de hoste domesticum, angelum denique de homine facit?" Bernardus in sermonibus: Sola castitas honor est beatae illius regionis in qua neque nubent neque nubentur.
<Cap. 16: De artemesia>
Artemesia has habet condiciones sine proprietates.
1. Primo enim, ut dicit Isidorus libro XVII, est mater herbarum dicta, quae quondam fuit a gentibus Dianae consecrata. Significat caritatem matrem uirtutum, I Cor. 13: Si linguis hominum loquar etc. caritatem autem non habeam, factus sum uelut aes sonans aut cymbalum tinniens. Hugo De laudibus caritatis: Sola caritas est quae ab initio tamquam fundamentum semis Dei honores, delicias et diuitias huius saeculi fugere persuasit.
2. Secundo, ut dicit idem, herba est calida et sicca. Significat caritatem quae inflammat suos in interioribus et aspernari facit temporalia et uilefacere exterioribus uanitatibus, Ioan. 14: Ego rogabo Patrem, et alium Paraclitum dabit uobis ut maneat uobiscum in aeternum. Spiritum ueritatis, quem mundus non potest accipere quia non uidet eum, nec scit eum. Vos autem cognoscetis eum quia apud uos manebit et in uobis erit. Hugo De laudibus caritatis : "In martyribus interrogata est ueritas, probata caritas, confusa iniquitas".
3. Tertio, ut dicit idem, radices eius et folia competunt medicinae. Significat caritatem quae fecit affectiones in orando et eruditiones in docendo esse utiles saluti infirmorum membrorum Ecclesiae, II Cor. 5: Siue enim mente excedimus, Deo; siue sobrii sumus, uobis. Caritas enim Christi urget nos. Hugo De laudibus caritatis: Signa caritatis sunt: habere semper cor in superna eleuatum, et quando cogitat, loquitur, iacet aut sedet, Deum cogitare et ad haec ipsa alios hortari et excitare et inuitare.
4. Quarto, ut dicit Dioscorides, ualet maxime contra, subtilitatem quae ex causa frigida procreatur. Menstrua prouocat, matricem mundificat et confortat, dolores capitis cocta in uino mundificat atque sedat, secundinas et fetus mortuos euacuat, calculos arenasque uesicae frangit. Daemonia, secundum Plinium, fugat et malis medicamentis obuiat. Trita cum aribia dolorem pedum ex itinere mitigat. Significant haec omnia quod caritas omnia uitia et peccata emundat, defectus emendat, daemonibus imperat, affectus dolentes laetificat, et in omnibus tribulationibus superat et triumphat, Cant. 8: Fortis est ut mors dilectio, dura sicut infernus aemulatio, lampades eius lampades ignis atque flammarum. Aquae multae non potuerunt extinguere caritatem, neque flumina obruent illam. Hugo De laudibus caritatis: "Inextinguibiliter praecordiis martyrum haeserat caritas, ut nullo tormenti genere possent auelli". Idem ibidem: "Caritas fugat omnia uitia". Exempla in beato Laurentio, beato Vincentio et aliis plurimis.
<Cap. 17: De auena>
Auena has condiciones habet siue proprietates.
1. Primo enim, ut dicit Isidorus, est herba sic dicta eo quod postquam seminatur cito adueniat atque crescat. Significat rudem et simplicem doctrinam citius fructificare in membris Ecclesiae adhuc infirmis, I Cor. 3: Tamquam paruulis in Christo lac potum uobis dedi, non escam. Augustinus in VII libro Confessionum: "Verbum tuum, Domine, caro factum est, ut infantiae nostrae lactesceret sapientia tua, per quam creasti omnia, et nos uidentes infirmatam diuinitatem ante pedes nostros lapsi prosterneremur in eam, at illa surgens leuaret nos". Huc usque Augustinus in eodem loco.
2. Secundo, ut dicit idem, est herba cuius semen est equorum et hominum usibus in cibo aptum. Significat simplicem doctrinam Euangelii utiliorem esse bestialibus et rudibus hominibus, Prou. 27: Sufficiat tibi lac caprarum in cibos tuos; et agni uellum ad uestimentum tuum. Hugo in Didascalion: "Relatum mihi aliquando memini de quodam probabilis uitae uiro, qui tanto sacrarum Scripturarum amore flagrabat, ut eis continuum impenderet studium. Cumque in dies crescente scientia, crescet et desiderium eius, cepit tandem sapientiam zelatus imprudenter, spretis simplicioribus Scripturae, profunda quaeque et obscura rimari, atque aenigmatibus prophetarum enodandis et mysticis sacramentorum intellectibus uehementer insistere. Sed mens humana, tantum non subsistens pondus, cepit mox et rei magnitudine et intentionis iugitate deficere, tantaque importunitatis huius cura confundi, ut non solum iam ab utilibus sed etiam a necessariis actibus cessaret. Verso siquidem euentu in contrarium, qui legere Scripturas ad aedificationem uitae suae ceperat, quia discretionis moderamine uti non nouit, easdem nunc occasionem errons habebat. Sed miseratione diuina tandem per reuelationem commonitus est, ne amplius harum Scripturarum studio incumberet, sed sanctorum patrum uitam et martyrum triumphos aliasque scripturas simplici ditatas stilo frequentaret assuescere, sicque in breui ad statum pristinum reductus, tantam internae quietis gratiam accipere meruit, ut uere illam uocem dominicam impletam in se sentiret: Venite omnes qui laboratis, et onerati estis, et ego reficiam uos. Tollite iugum meum super uos etc. et inuenies requiem animabus uestris".
3. Tertio, ut dicit Platearius, habet uires leniter relaxantes, et contra omnem tumorem et duritias ualentes, immunditiasque faciei depurantes. Significat effectum uarium simplicis doctrinae Euangelii, quae quidem primo dulciter interiora emollit, superbiam et duritiam mentis resoluit, turpes etiam mores de conuersatione, quae est facies humanae uitae exterioris, depellit, I Thess. 2: Facti sumus paruuli in medio uestrum, tamquam si nutrix foueat filios suos. Depraecantes uos, et confortantes, ut ambularetis digne Deo. Quoniam cum accepistis a nobis uerbum auditus Dei, accepistis illud non ut uerbum hominum, sed uere ut uere uerbum Dei, qui operatur in uobis, qui credidistis. Gregorius in homelia De Pentecoste et in Moralibus: "Nulla ad discendum mora agitur, ubi Spiritus Sanctus adest, igitur in omne quod uoluerit. Mox ut tetigerit mentem, docet solumque tetigisse docuisse est. Nam humanum intellectum subito ut illustrat immutat". "Cumque de se uel saltem parum nobis diuina cognitio exhibet infirmitatis nostrae ignorantiam perfecte docet".
<Cap. 18: De balsamo>
Balsamus has habet condiciones siue proprietates.
1. Primo enim, ut dicit Isidorus in libro XVII, est arbor siue frutex numquam crescens ultra altitudinem duorum cubitorum. Significat uirum iustum stantem in tenninis humilitatis suae intus et extra et non excedentem se II Cor. 10: Non enim audemus nos inserere aut comparare quibusdam, qui semetipsos commendant, sed ipsi in nobis nosmetipsos metientes et comparantes nosmetipsos nobis. Nos autem non in immensum gloriamur, sed secundum mensuram regulae quam mensus est nobis Deus. Bernardus De gradibus humilitatis: "Humilitas est uirtus qua homo uerissima sui cognitione sibi ipsi uilescit".
2. Secundo, ut dicit idem, frutex eius similis est uiti, in foliis autem similis est rutae, sed albidioribus semperque manentibus. Significat uirum iustum debere assimilari in uita tamquam palmitem uerum uerae uiti Christo in uerbisque debere esse humilem et castissimum et perseuerantem, Ioan. 15: Ego sum uitis, uos palmites; qui manet in me et ego in eo, hic fert fructum multum. Augustinus Super Ioannem: "Vnius quippe naturae sunt uitis et palmites, propter quod cum esset Deus cuius naturae non sumus, factus est homo ut in illo esset uitis humana natura cuius et nos homines palmites esse possemus".
3. Tertio, ut dicit Plinius libro XXII cap. 17, quondam in duobus hortis regiis tantum reperiebatur quorum maior 20 iugerum erat, sed postquam dominantibus Romanis uinea balsami per multos colles propagata est et more uinearum implet colles. Significat quondam non fuisse ueram fidem nisi in duobus regiis populis, scilicet Samariae et Ierusalem; sed aduenientibus apostolis plantatam esse per omnes mundi partes ad eorum praedicationem, Ps. 18: In omnem terram exiuit sonus eorum, et in fines orbis terrae uerba eorum. Col. 2: Euangelium Dei praedicatum est in uniuersa creatura. Cantatur in Ecclesia: "Isti sunt qui uiuentes in carne plantauerant Ecclesiam sanguine sud".
4. Quarto, ut dicit idem, rami eius sine auunculis se sustentant. Significat iustos homines Christi uitis palmites sine auxiliis saecularibus solo humore gratiae Christi sustentari in bono proposito et uniuersalis sanctitatis exercitio. Et hoc est quod uult dicere 'uitis uera, palmitibus suis ueris': Sine me nihil potestis facere. Manete in me, et ego in uobis. Si manseritis in me, et uerba mea in uobis manserint; quodcumque uolueritis, petetis et fiet uobis. Ambrosius De officiis: "Nullum adminiculum praestant diuitiae ad beatam uitam, quod euidenter Dominus in Euangelio demonstrauit cum ait: Beati pauperes spiritu, et Vae uobis diuitibus quia habetis consolationem".
5. Quinto, ut dicit idem Dioscorides, est quaedam species balsami quae crescit circa Babyloniam ubi sunt septem fontes quae, si alibi transplantetur nec flores nec fructus facit. Significat sapientes et philosophos mundi uersatos circa triuium et quadriuium non potuisse a sua consideratione nuda immutari nec florere ualuisse i euangelicis moribus aut fructificare pietatis operibus, Matth. 11: Confitebor tibi, Pater, Domine caeli et terrae, quia abscondisti haec a sapientibus et prudentibus, et reuelasti ea paruulis. Bar. 3: Filii quoque Agar, qui exquisierunt prudentiam, quae de terra est, negotiatores et fabulatores et exquisitores prudentiae et intelligentiae. Viam autem sapientiae nescierunt, neque meminerunt semitarum eius. Et quoniam non habuerunt sapientiam, perierunt propter suam insipientiam. Richardus De arca contemplationis: Conati sunt philosophi et "sapientes mundi deaurare suas arcas", sed infatuauit Deus consilia eorum, ut ipsi cum doctrinis suis et studiis non solum frustrarentur, sed perirent. Augustinus De ciuitate Dei libro II cap. 14: "Nos quidem Platonem magistrum et Aristotelem, nec Deum nec semideum perhibemus; nec ulli sancto angelo summi Dei, nec ueridico prophetae nec apostolo alicui, nec cuilibet martyri Christi, nec cuiquam christiano homini comparamus". Et infra VIII libro cap. 11a: "Ipse enim Plato cum magistro suo Socrate et Aristotele discipulo dus sacrandum putauit".
6. Sexto, ut dicit Plinius, arbor balsami est tota medicinalis, cuius praecipua gratia est in suco, secunda in semine, tertia in cortice, minima in ligno. Significat uirum iustum et electum totaliter esse utilem infirmis membris Ecclesiae. Et primo deuotione ad Deum et oratione gemituosa; secundo exhortatione caritatiua; tertio austeritate uitae aedificatoria; quarto exercitatione patientiae; II Cor. 5: Siue mente excedimus, Deo; sine sobrii sumus, uobis. Caritas enim Christi urget nos. Commendat autem caritatem suam Deus in nobis. Aestimantes quod si unus pro omnibus mortuus est, ergo omnes mortui sunt. Augustinus X libro Confessionum: "Conterritus peccatis meis et aggrauatus mole miseriae meae, agitaueram corde meditatusque fueram fugam in solitudinem, sed prohibuisti me, Domine, per apostolum tuum dicens: Ideo Christus pro omnibus mortuus est, ut qui uiuunt, iam non sibi uiuant, sed ei qui pro ipsis mortuus est".
7. Septimo, ut dicit Isidorus, balsami sucus siue gutta tantam uim habet ut ostensa soli sustineri in manu non ualeat, maxime si fuerit pura, id est non sophisticata. Significat uirum iustum tantae uirtutis et inflammationis in orando ut expansus desideriis coram crucifixo solae iustitiae Christo non possit sustineri opera sua et actio etiam uirtuosa a daemonibus. Vnde clamabat diabolus beato Bartholomaeo, ut habetur in passione sua: "Incendunt me orationes tuae Apostole Dei". Luc. 4: Exibant autem daemonia a multis clamantia: `Quia tu es Christus Filius Dei', et increpans non sinebat ea loqui etc. Chrysostomus De laudibus Pauli: "Vis scire dona Dei? Vestimenta Pauli daemonibus terrori erant".
8. Octauo, sicut dicit Plinius libro XXII cap. 17, odor eius omnibus praefertur odoribus. Significat odorem uitae, doctrinae et famae Christi praeferri in talibus omnibus aliis sanctis et philosophis uniuersis, Eccli. 30: Quasi balsamum non mixtum odor meus. In plateis sicut cinnamomum et balsamum aromatizans odorem dedi. Dionysius De ecclesiastica hierarchia: "Solus Dominus Iesus est superessentialiter suaueolens et cor nostrum delectatione complens". Bernardus Super Cant. et alibi: "Qui non sentit odorem tuum, O bone Iesu, aut est mortuus aut foetidus." Ioannes euangelista: "Odor tuus in me concupiscentias excitauit aeternas".
9. Nono, ut dicit Isidorus, superenatat aquae sicut oleum, si fuerit sophisticatum. Significat martyres a sophisticis tyrannis uexatos et circumuentos superlatos tribulationibus ex radice pietatis Christi et caritatis, Cant. 8 : Aquae multae non potuerunt extinguere caritatem neque obruent illam. I Cor. 4: In omnibus superamus propter illum qui dilexit nos. Exemplum in beato Vincentio qui, ut legitur in passione ipsius, in eculeo leuatus dicente preside: "Vincenti, ubi illud miserabile corpus tuum conspicis", respondit: "In sublimibus agor et altior positus infima mundi despicio".
10. Decimo, ut dicit idem, si non fuerit sophisticatum, superpositum aquae recenti statim petit fundum. Significat sanctos uiros qui, quantumcumque praecellant gratia uel sapientia uel fama, semper resiliunt in propriam paruitatem et conseruant se in humilitate, II Reg. 6: Ludam et uilior fiam, et humilis ero in oculis meis. Exemplum in beato Bernardo qui, ut habetur in legenda sua, honores sibi exhibitos a dominis terrarum recognoscebat se habere mutuo.
11. Vndecimo, ut dicit idem, si non fuerit sophisticatum, uestem quam tangit non maculat neque polluit. Significat uiros sanctos carere omnino adulationibus in uerbis suis et factis cum illis cum quibus habent facere et dicere, uel ueritatem annuntiare uel etiam uitia redarguere, Prou. 24: Qui arguunt, laudabuntur, et super ipsos ueniet benedictio. Qui uero dicunt impio 'iustus es', maledicent eos tribus, et detestabuntur eos populi. Cantatur de beato Antonio presbytero confessore, quod in doctrinae poculis iustus sua singulis reddens affluebat et loquens magis paruulis ueritatis iaculis aeque feriebat potiorque miraculis uirtus haec in oculis omnium clarebat.
12. Duodecimo, ut dicit Plinius libro XXII cap. 17, sub cortice arboris balsami inciso ponuntur ampulae uitreae in quibus guttae stillantes colliguntur. Significat iuuenes mundos et gratia Dei peruios, studentes et exponentes se et recolligentes caelestem disciplinam, Eccli. 24: Transite ad me omnes qui diligitis me et a generationibus meis implemini. Eccli. 51: Appropinquate ad me indocti et congregate uos in domum disciplinae. De talibus fuit beatus Bernardus qui, ut habetur in legenda sua, quidquid de sacris litteris didicerat, maxime in nemoribus et in agris meditando et orando se confitebatur accepisse et nullos se habuisse magistros nisi quercus et fagos, inter amicos dicere solitus erat, denique confessus est aliquando meditanti et oranti cum lacrimis sacram omnem Scripturam sibi expositam aperuisse.
13. Tertio decimo, ut dicit idem in eodem, si una gutta balsami non mixti ponatur in palato, cerebrum ita calefacit quod uidetur succendi. Significat feruorem quem inducit in animam deuotam sapor sapientiae caelestis, Ier. 20: Factus est sermo Domini in corde meo quasi ignis exaestuans, claususque in ossibus meis; et defeci, ferre non sustinens. Ier. 23: Numquid non uerba mea quasi ignis ardens, et quasi malleus conterens petras? Exemplum ponit beatus Hieronymus De uitis patrum, quod erat in deserto Aegypti quidam sanctus pater in quo erat tanta caelestis consolationis gratia ut paucis uerbis omnem hominem consolaretur et prouocaret in Deum. Scribitur etiam de beato Dominico quod ubicumque uersaretur, siue in uia, siue cum sociis, siue in domo cum hospite reliquaue familia, aut inter magnatos principes et barones, semper aedificatoriis affluebat sermonibus, abundabat exemplis quibus ad Christi amorem, saeculiue contemptu inflammatus ipse audientium animos immutaret.
14. Decimo quarto, ut dicit idem in eodem, corpora mortua incorrupta conseruat et etiam uiua in colore et incorruptione faciei bene de eo linitae praeseruat. Significat gratiam Dei uel etiam poenitentiam uel eleemosynam ex caritate factam, quae tria habent uirtutem praeseruatiuam a corruptione peccati mortalis et peccatricis conuersationis, Rom. 7: Quis me liberabit de corpore mortis huius? Gratia Dei per Iesum Christum Dominum nostrum. Luc. 13: Nisi poenitentiam egeritis, omnes similiter peribitis. Tob. 4: Eleemosyna a morte liberat, et facit inuenire aeternam uitam. Exemplum in Theodorico imperatore qui, mediantibus his tribus, meruit praeseruari a peccatis et omnibus hostilibus periculis et incursibus malae mortis, ut habetur in Historia Tripartita.
15. Decimo quinto, ut dicit idem in eodem, habet uirtutem dissoluendi et consumendi, quia quantum dissoluit tantum consumit, ut dicitur in Plateario. Menstrua prouocat et educit, fetum mortuum de uentre eicit, lapidem in renibus et in uesica frangit, iliacam passionem soluit, omnes inueteratas capitis passiones soluit et tollit si modo debito assumatur, quotidianis febribus subuenit et quartanis morsibus et uenenosis occurit. Quae singula facit spiritualiter poenitentia uel etiam eleemosyna ex caritate frequentata, si quis uelit prudenter singula attendere et reducere, Act. 2: Poenitemini igitur et conuertimini, ut deleantur peccata uestra. Augustinus: "Poenitentia est quaedam res optima et perfecta, quae omnes defectus reuocat ad perfectum". Eccli. 29: Conclude eleemosynam in sinu pauperis, et haec pro te exorabat ab omni malo. Eleemosyna uiri quasi sacculus cum ipso, et gratiam hominis quasi pupillam conseruabit, et postea resurget, et retribuet illis retributionem unicuique in caput ipsorum. Super scutum potentis, et super lanceam aduersus inimicos tuos expugnabit. Exemplum in Constantino et Traiano, ut habetur in Historia Tripartita, qui propter cultum continuum pietatis uniuersaliter de hostibus triumphabant, ita quod tela inimicorum reflectebantur in illos qui iactabant, ut habetur ibidem.
<Cap. 19: De bdellio>
Bdellium has habet condiciones siue proprietates.
1. Primo enim, ut dicit Plinius libro XII cap. 10, est nominatissima arbor nigra similis oliuae in foliis et robore. Significat uirum famosum religione, despicabilem humilitate, plenum pietate, in sermonibus seu exhortationibus constantem magnanimitate, II Cor. 10: Ipse autem ego Paulus obsecro uos per mansuetudinem et modestiam Christi, qui in facie humilis inter uos, absens autem confido in uobis. Rogo autem ne praesens audeam per eam confidentiam, qua existimor audere in quosdam qui arbitrantur nos tamquam secundum carnem ambulemus. In carne enim ambulantes, non secundum carnem militamus. Arma enim militiae nostrae non sunt carnalia, sed potentia Deo ad destructionem munitionum etc. Exemplum similiter in Petro qui haec onmia habuit, sicut narrat Clemens et elicitur ex multis locis in Itinerario.
2. Secundo, ut dicunt Plinius et Isidorus, nascitur in partibus orientis, ut in Arabia, India et Chaldea. Significat uirum bonum, regenerationem suam spiritualem ducentem a Christo, de quo dicitur Zach. 6: Ecce uir oriens nomen eius. Mal. ultimo: Orietur uobis timentibus nomen meum sol iustitiae, et sanitas in pennis eius. Is. 46: Quis suscitauit ab oriente iustum, uocauit eum ut sequeretur se? De talibus erat ille sanctus pater, de quo narrat beatus Hieronymus De uitis patrum, qui habuit requisitus quod magis meditaretur, respondere: "Ego, inquit, caelum empyreum mente tractans contemplor Dominum gloriae in medio uirtutum intellectualium splendentem super omnes et specto admirandas pulchritudines angelorum emittentium hymnos dulces et liquefio suauitate".
3. Tertio, ut dicit Plinius libro XII cap. 10, gummi eius maxime reperitur in usibus medicinae. Significat deuotionem et pietatem boni uiri perutilem esse infirmis et afflictis membris Ecclesiae, I Tim. 4: Pietas ad omnia utilis est, promissionem habens uitae quae nunc est, et futurae. Scribitur de beato Francisco: "Pietas quae secundum apostolum ad omnia ualet, hoc ipsum per deuotionem sursum agebat in Deum, per compassionem transformabat in Christum, per condescensionem inclinabat ad proximum, per conciliationem ad ceteras creaturas refigurabat ad innocentiae statum".
4. Quarto, ut dicit idem, eius lacrima est translucida, gustu amara, bene odorifera; sed magis est aromatica quando est uino infusa. Significat uitam sancti et pii uiri lacrimis et contemplatione caelesti perfusam, poenitentiae amaritudine assuetam, aliis eo suauificam et aedificatione plenam, quo amore caelestium uehementius inflammatam, Tob. 3: Tribus diebus et tribus noctibus non manducauit Sara filia Raguelis neque bibit; sed in oratione persistens cum lacrimis depraecabatur Deum dicens: "Tu scis, Domine, quia numquam concupiui uirum, et mundam seruaui animam meam ab omni concupiscentia". De talibus fuit beatus Ambrosius per omnia sicut pulchre narrat Augustinus in libro Confessionum et habetur plene in uita ipsius.
5. Quinto, ut dicunt Dioscorides et Platearius glutinosam habet substantiam et astrictiuam pariter et attractiuam. Significat auaritiam quae omnia uult congregare, astringere et attrahere. Sed audiant filii eius quod scribitur Prou. 28: Qui congregat diuitias usuris et foenore liberali in pauperes congregat eas. Chrysostomus Super Matt. homelia 47: "Si uolueris uidere amantis aurum animam uelut uestimentum a decem millibus corrosum uermibus, undique eam perforatam et putrefactam inuenies".
6. Sexto, ut dicit Platearius, repugnat lacrima siue gutta eius dysenteriae ex acuta materia et ualet patientibus fluxum ex fortissima medicina fortiter laxatiua. Valet etiam contra apostemata interiora et exteriora si inde fuerint inuncta, calculum rumpit, tussim compescit, morsibus reptilium occurit, intestinorum dolorem lenit, herniosis et in partibus inferioribus ruptis maxime proficit. Significat lacrimas deuotionis caelestis obuiare dissolutis in moribus ex superbia et luxuriantibus ex digna uel forti disciplina, id est occasione fortis censurae declinantibus ad luxus saeculi; similiter portantibus in corde odia et habentibus in ore conuitia pessima; similiter obstinatis uel aliis duris contentiosis, etiam tumentibus elatione magna, aperta et latenti tentationibus daemonum infestis, melancholiis et doloribus intrinsecis. Ad hanc multiformis effectus pietatem et gemituosam deuotionem caelestem informabat apostolus Timotheum, I Tim. 4: Exerce autem te ipsum ad pietatem. Nam corporalis exercitatio, supple secundum Ambrosium in Glossa, quae est in abstinentiis et disciplinis et huiusmodi respectiue, ad modicum utilis est. Pietas autem, supple quae, secundum eundem, est in cultibus diuinis, deuotionibus sursum actiuis, affectionibus piis, lacrimis compassiuis operibus et condescensionibus et officiis misericordiae et subuentionis fraternae ad omnia utilis est, id est ad omnes effectus praemissos et consimiles.
<Cap. 20: De buxo>
 Buxus has habet condiciones siue proprietates.
1. Primo enim, ut dicit Isidorus libro XVII, est arbor semper uirens. Significat iugem uiriditatem fidei in anima siue continuam renouationem morum in uita, Is. 41: Ponam in deserto abietem, et ulmum, et buxum simul, ut sciant et recogitent et intelligant, quia manus Domini fecit hoc et sanctus Israel creauit illud. Gregorius in Moralibus: "Ad haec enim buxus in Ecclesia ponitur ut in omnibus esse uiriditas fidei ostendatur, et ex hoc infidelis erubescat".
2. Secundo, ut dicit idem in eodem, prae "leuitate materiae litterarum formandis apicibus est apta". Nam tabula buxea bene polita colorem recipit album in quo de facili figurae et litterarum characteres inscribuntur. Significat quod munda conscientia est apta ad caelestem sapientiam, sicut patet in Daniele et sociis eius, Dan. 1: Pueris autem his dedit Deus scientiam et disciplinam in omni libro et sapientia; Danieli uero intelligentiam omnium uisionum et somniorum. Sap. 1: In maliuolam animam non introibit sapientia, nec habitabit in corpore subdito peccatis. Scribitur de beato Bernardo et cantatur: beatus Bernardus ab infantia spiritum sortitus est bonum per quem erat puer docilis et amabilis ualde. A pueritia requisiuit auctorem uitae et animum dedit ad eloquia Dei. In disciplina morum et profectu uirtutum super omnes docentes se in breui enituit unctione magistra.
3. Tertio, ut dicit Aluredus libro Vegetabilium, est arbor multum solidae materiae et compactae. Significat firmitatem et constantiam in uiro iusto, Eccli. 5: Esto firmus in uia Domini et in ueritate sensus tui et scientia, et prosequatur te uerbum pacis et iustitiae. Scribitur de beato Dominico in uita ipsius: "Tantam autem seruabat in his quae secundum Deum rationabiliter fieri concepisset mentis constantiam, ut uix aut numquam semel emissum cum digna deliberatione sermonem acquiesceret immutare".
4. Quarto, ut dicit idem Aluredus in eodem, lignum eius est ponderosum, ita quod missum in aquam statim petit fundum. Significat quod quanto quis est perfectior tanto est humilior, Eccli. 3: Quanto maior es, humilia te in omnibus, et inuenies gratiam coram Deo et hominibus. Quoniam magna est potentia Dei solius, et ab humilibus honoratur. Cantatur de beata Elizabeth, filia regis Hungariae: "Quanto sese deprimebat humilis nobilitas, tanto magis elucebat nobilis humilitas".
5. Quinto, ut dicit idem in eodem, multa habet folia et minuta et spissa, sed modicum habet fructum siue nullum. Significant eos qui habent plurima uerba siue promissiones, et pauca aut nulla fructuosa opera siue exhibitiones, Prou. 14: Vbi multa sunt uerba, ibi frequenter egestas. Prou. 25: Nubes et uentus et pluuiae non sequentes, uir gloriosus et promissa non complens. Quo contra sapiens quidam mundanus habuit sic profari, ut habetur in Summa collationum: "Cum orator nonnisi orando probetur, philosophus non minus tacendo pro tempore quam loquendo philosophatur".
6. Sexto, ut dicit idem in eodem, folia eius, quia semper sunt uirentia, de facili non cadunt nisi paulatim; quando uno cadente aliud succedit. Significat uerba iustorum non esse cassa aut friuola seu casualia, sed statera, ponderata et digna deliberatione ordinata, I Reg. 3: Creuit autem Samuel et Dominus erat cum eo, et non cecidit ex omnibus uerbis eius in terram. Et cognouit omnis Israel a Dan usque Bersabee, quod fidelis Samuel propheta esset Domini. Glossa ordinaria ibidem: "Cadunt in terram uerba uacua, pro nihilo habenda et omni prospectu calcanda".
7. Septimo, ut dicit Dioscorides, huius arboris rasura cum sit frigida et sicca, decocta in aqua puteali, constringit fluxum capillorum, tingit in ipsos crines si eius decoctione saepius abluantur. Significat quod exempla sanctorum refrenant a malis et informant in bonis, praecipue quia sunt castitate euangelica frigida et mundialium perfecta deuotione sicca, Iac. ultimo: Patientes estote fratres etc. Exemplum accipite longanimitatis et patientiae, prophetas qui locuti sunt nobis in nomine Domini. Is. 51: Attendite ad Abraham patrem uestrum, et ad Saram quae peperit uos. Augustinus De ecclesiasticis dogmatibus et alibi: "Vnius exemplo corriguntur multi".
8. Octauo, ut dicit Plinius libro XVII, sapor eius est amarus, sed odor grauis; quamuis tamen grauet gustum continuo tamen uirore delectat uisum. Significat poenitentiae opera esse corporum afflictiua et sensuum refugitiua, sed animarum delectabiliter recreatiua, Hebr. 12: Omnis disciplina in praesenti uidetur non esse gaudii sed moeroris; postea autem pacatissimum iustitiae fructum exercitatis per eam affert in futurum. Exemplum in beato Francisco qui contemplatione aeternae mercedis non poterat satiari, aflligere carnem, sicut habetur in sua legenda.
9. Nono, ut ponit Aluredus De uegetabilibus, cum omni tempore suum conseruet uirorem, maxime tamen in aestate, in hieme uero quamuis eius folia aliquantulum expallescant, non tamen cadunt. Significat constantiam iustorum quae non deficit quamuis deficere uideatur, maxime tempore aduersitatis, Ps.: Iustus non conturbabitur quia Dominus firmat manum eius. Prou. 10: Quasi tempestas transiens non erit impius, iusti autem quasi fundamentum sempiternum. Exemplum in beato Ambrosio qui, ut habetur in legenda et colligitur ex Historia Tripartita, sicut alter Elias numquam cedebat regibus et potestatibus tantae constantiae erat. Immo Theodosium imperatorem audacter corripuit et peccata sua eum recognoscere fecit.
10. Decimo, ut dicit idem in eodem, buxus crescit in locis petrosis et uiuis, et ideo est plurimae duritiei et nodosae soliditatis. Significat bonos homines proficere inter pauperes et austeros sibi religiosos, et ideo dicitur Eccli. 4: Congregationi pauperum affabilem te facito etc. Prou. 13: Qui cum sapientibus graditur, sapiens erit; amicus autem stultorum efficietur similis. Hieronymus Ad Laetam de institutione filiae: "Rudis testa diu et saporem retinet et odorem quo primum imbuta est. Graeca narrat historia Alexandrum potentissimum regem orbisque dominatorem et in moribus et incessu non potuisse carere uitiis quibus adhuc paruulus a Leonide pedagogo suo infectus fuerat. Procliuis est enim malorum emulatio et quorum uirtutes assequi ne quis cito uitia imitaris".
11. Vndecimo, ut dicit idem, lignum interius lene est et ad copulandum summe aptum incisurasque figuras in se factas diu tenet. Significat mentes bonas ad sanctam disciplinam aptas retinere bene impressa sibi diuina inspiratione uel etiam sancta eruditione, Sap. 8: Puer autem eram ingeniosus, et sortitus sum animam bonam. Scribitur de beato Bernardo: "Beatus Bernardus ab infantia spiritum sortitus est bonum per quem erat puer docilis et amabilis ualde".
12. Duodecimo, ut dicit idem, fiunt de ipso pixides ad conseruationem musci et aliorum aromatum. Significat corpora iustorum esse idonea uirtutum et meritorum receptacula et conseruatoria, II Cor. 4: Habemus autem thesaurum in uasis fictilibus, ut sublimitas sit uirtutis Dei, et non ex nobis. Cantatur de beato Dominico: "Corpus sacrum quod fuerat apotheca charismatum uniuersam exsuperat fragrantiam aromatum". Et iterum: "Glebam sacri corporis odor propalauit, quam neglecti temporis cursus occultauit".
<Cap. 21: De balaustia>
Balaustia habet has condiciones siue proprietates.
1. Primo enim, ut dicit Dioscorides, est flos caducus malogranati. Cum enim arbor fructus debet producere flores in quadam rubeositate conglutinantur et ab arbore quandoque cadunt, quae a medicis reseruantur usui medicinae. Significat relictos a mundo esse Ecclesiae ualde necessarios, II Cor. 4: Habentes administrationem, iuxta quod misericordiam consecuti sumus, non deficimus, sed abdicamus occulta dedecoris, non ambulantes in astutia, neque adulterantes uerbum Dei, sed in manifestatione ueritatis commendantes nos ad omnem conscientiam hominum in conspectu Dei. Aporiamur, sed non destituimur. Ambrosius in Glossa ordinaria: "Aporiamur, id est usque ad tantam necessitatem aliquando uenimus ut uitae necessaria desint, sed non destituimur, quia tandem Deus pascit nos". Exemplum in duabus religionum mendicantibus Praedicatorum et Minorum quorum uniuersali Ecclesiae euidens utilitas mundo toti innotuit.
2. Secundo, ut dicit idem, flores huius possunt conseruari per hiemem in magna efficacia. Significat bonos reseruari a Deo in tribulationibus et aduersitatibus et opportunis temporibus, II Cor. 1: Non sumus fidentes in nobis, sed in Deo qui suscitat mortuos, qui de tantis periculis eripuit nos, et eruit, in quem speramus, quoniam et adhuc eripiet, adiuuantibus uobis in oratione pro nobis, ut ex multarum personis facierum eius quae in nobis est donationis gratiae agantur pro nobis per multos. Exemplum in beato Martino quem Deus seruauit ab esu ellebori uenenosi et impetu diaboli obuiantis, ut dicitur in legenda.
3. Tertio, ut dicit idem, balaustia est frigida et sicca. Significat religiosos castitate integerrima frigidos et paupertate altissima ab omnibus quae mundi sunt siccos, Matth. 19: Sunt eunuchi qui se ipsos castrauerunt propter regnum caelorum. II Cor. 8: Altissima paupertas eorum abundauit in diuitias simplicitatis eorum. Ambrosius in libro De officiis: "Nullum adminiculum praestant diuitiae ad beatam uitam, quod euidenter Dominus in Euangelio demonstrauit cum dixit: Beati pauperes et: Vae uobis diuitibus".
4. Quarto, ut dicit idem, ualet contra dysenteriam et sanguineum fluxum uentris et contra fluxum menstrualem. Item, uirtutem habet restringendi uomitum cholericum, si decocta in aceto cum spongia super furculum pectoris apponatur. Item, puluis eius uulnera consolidat, gingiuas sanat, et earum putredinem amputat et emundat. Radices dentium consolidat et confirmat. Vlcera etiam sanat labiorum. Significat multiformem utilitatem quam faciunt praedicatores et doctores in Ecclesia Dei circa infirma membra curanda praecipue, Sap. 6: Multitudo sapientium sanitas est orbis terrarum. Chrysostomus De laudibus Pauli: Nullus animas curauit ut Paulus.
<Cap. 22: De bleta>
 Bleta has habet condiciones siue proprietates.
1. Primo enim, ut dicit Dioscorides, est herba communis et hortulana, cuius sucus naribus instillatus caput purgat, narium etiam dolorem mitigat, lendes et alias immunditias capitis et faciei maculas emundat, capillos reparat et conseruat. Folium eius tunsum et appositum ignem sacrum extinguit; nascentia etiam uulnera compescit. Significat bonos laicos quosdam saeculares qui pietatis et misericordiae officiis ex caritatis affectu intendentes iugiter multa commoda corporalia et spiritualia infirmis membris Ecclesiae uirtuose et efficaciter subministrare uerbo et manu non desinunt, de quibus erant illi omnes et singuli quos apostolus recommendat nominatim, Rom. ultimo. Similiter illi tres de quibus I Cor. ultimo: Nostis fratres domum Stephanae, Achaici et Fortunati, quoniam in ministerium sanctorum ordinauerunt se ipsos. In quorum praesentia gaudeo, quoniam id quod ex uobis deerat, ipsi suppleuerunt. Refecerunt enim et meum spiritum et uestrum. De talibus scribit beatus Hieronymus De uitis patrum, quod erant duo, uir scilicet et uxor, qui omnem substantiam suam et lucrum diuidebant: in pauperes primo, in peregrinos secundo, in suos usus tertio, et sic in uirginitate suam uitam ducentes iacebant saccis induti de nocte, de quibus reuelatum est duobus patribus uolentibus scire merita propria, quod ad eorum mensuram non peruenissent.
2. Secundo, ut dicit idem, malos humores nutrit si nimis saepe in usu habeatur. Significat malos malos facere aliorum mores si plus debito ad familiaritatem admittantur, Prou. 13: Amicus stultorum efficietur similis. Eccli. 13: Qui tetigerit picem, inquinabitur ab ea. Seneca, De quattuor uirtutibus: "Prius scito cum quibus edas, quam quid edas".
3. Tertio, ut dicit Aristoteles, super eius radicem sicut et super caulem potest plantari eius surculus, qui tandem a corroborante radice in arborem transmutatur. Significat infirma membra Ecclesiae quae, si radici pietatis euangelicae et caelestis deuotionis innitantur, proficiunt et crescunt in uirtutibus et gratiis signanter et euidenter. Eapropter dicebat apostolus, I Tim. 4: Exerce te ipsum ad pietatem, nam corporalis exercitatio ad modicum quidem utilis est, pietas autem ad omnia utilis est, promissionem habens uitae quae nunc est et futurae. Glossa ordinaria ibidem: "Summa religionis christianae in pietate consistit, quam si quis habuerit, etiamsi lubricum carnis patiatur, misericordiam in fine consequetur".
<Cap. 23: De cedro>
Cedri arbor has habet condiciones siue proprietates.
1. Primo enim, ut dicit Isidorus libro XVII, est arbor in monte Libano, praecelsissima omnium arborum domina et regina, ut dicit Rhabanus. Significat celsitudinem singularis dignitatis in beata Virgine. Vnde ipsa dicit Eccli. 24: Quasi cedrus exaltata sum in Libano. Ecclesia similiter cantat de ea: "Exaltata est sancta Dei Genetrix super choros angelorum ad caelestia regna".
2. Secundo, ut dicit idem, est arbor semper uirens. Significat in beata Virgine uiriditatem fidei numquam defecisse. Vnde fides in ea sola remansit- Christo moriente, Hab. 2: Iustus autem in fide sua uiuet. Eapropter cantat Ecclesia: "Gaude Maria Virgo cunctas haereses sola interemisti in uniuerso mundo".
3. Tertio, ut dicit idem, est arbor iocundi odoris. Significat redolentiam exemplorum et meritorum beatae Virginis, Cant. 4: Veniens a Libano, quam pulchra facta est et odor uestimentorum eius super omnia aromata. Hieronymus in sermone De assumptione beatae Virginis: "Erat nimirum Maria repleta multis uirtutum odoribus manensque in ea, fragrabat ex ea suauissimus odor etiam spiritibus angelicis".
4. Quarto, ut dicit idem, est arbor diu durans, immo imputribilis. Significat perseuerantiam beatae Virginis in omni bono et incorruptionem siue immunitatem corporis et animae ab omni peccato. Vnde hoc est quod ipsa dicit, Luc. 1: Fecit mihi magna qui potens est, et sanctum nomen eius. Ambrosius in libro De uirginitate beatae Mariae: Impossibile fuit uterum uirgineum quem Filius Dei habitando consecrauit alienae copulae coitu incestari. Augustinus De gratia et libero arbitrio: "Cum de peccatis agi, nolo ullam fieri de matre Domini mentionem".
5. Quinto, ut dicit idem, numquam a tinea uel teredine, id est lignorum uerme, exterminatur. Significat emunitatem beatae Virginis ab impetitione uel conatu siue insidiis daemonum uel peruersorum hominum, Ez. 31: Omne lignum paradisi Dei non est assimilatum illi et pulchritudini cedri. Quoniam speciosum feci eum et multis condensisque frondibus. Adhuc ualet testimonium etiam Iudaeorum dicentium quod cum esset pulcherrima mulierum, a nullo umquam potuit concupisci.
6. Sexto, ut dicit idem, est arbor decora et plurimum gratiosa. Significat pulchritudinem et decorem animae et uitae Virginis gloriosae, Cant. 4: Quam pulchra es, amica mea, quam pulchra, absque eo quod intrinsecus latet. Esth. 2: Erat Esther formosa ualde et incredibili pulchritudine, omniumque oculis gratiosa et amabilis uidebatur. Eapropter cantat Ecclesia in festo Assumptionis: "Quae est ista quae processit sicut sol et formosa tamquam Ierusalem? Viderunt eam filiae Sion et beatam dixerunt" etc.
7. Septimo, ut dicit idem, est arbor fructu suauissima. Significat beatam Virginem cuius fructus uentris est suauitas praecipua omnium animarum et angelorum, Luc. 1: Benedictus fructus uentris tui. Augustinus VII libro Confessionum: "Verbum tuum, Domine, caro factum est, ut infantiae nostrae lactesceret sapientia tua per quam creasti omnia".
8. Octauo, ut dicit idem, odor eius fugat serpentes et omnia uenenosa. Significat deuotionem ad eam fugare tentationes et daemones, Eccli. 24: Quasi balsamum non mixtum odor meus, et quasi storax et galbanus etc. Bernardus Super 'Missus est': "In periculis, in dubiis, in necessitatibus, inuoca Mariam. Non recedat ab ore tuo, non recedat a corde tuo. Ipsam enim sequens non deuias, ipsam rogans non desperas, ipsam cogitans non erras. Ipsa tenente non corruis, ipsa protegente non derelinqueris, ipsa duce non fatigaris, ipsa propitia peruenies ad salutem".
9. Nono, ut dicit idem, eius gummi siue lacrima summe ualet ad conseruationem librorum. Nam ea liniti nec a tineis corroduntur nec a tempore senescunt. Significant ipsius pias intercessiones summe ualere ad praeseruationem et tutelam conscientiarum siue etiam interiorum luminum quibus Deus cognoscitur et uidetur. Vnde ipsa dicit Eccli. 24: Ego feci in caelis, id est in caelestibus uiris, ut orietur lumen indeficiens, et supple conseruaretur, id est sapientia perseuerans. Bernardus in sermonibus et alibi: "Mater ostendit Filio pectus et ubera; Filius Patri latus et uulnera".
10. Decimo, ut dicit Dioscorides, cedrus est multae efficaciae et ualde medicinalis. Nam eius lacrima caliginem oculorum detergit, uermes aurium occidit, contra dolorem dentium subuenit, morsibus serpentum occurit, cum hyssopi suco sonitum aurium tollit, tumorem faucium sedat, uulnera pulmonis curat, molles carnes a putretudine seruat, corpora etiam mortua reposita in ligno cedrino et eius lacrima inuncta uirtus cedrina a tabe et putredine defensat. Semen etiam cedri tussim sedat, menstrua prouocat et secundinas excludit, matricem purgat, neruos spasmosos et contractos remollit et relaxat, urinam mouet, et arenulas in uesica et renibus purgat seu mundat. Cedri etiam arboris pomum, ut dicit Plinius, contrarium est uenenis. Significat multiformes et singulares uirtutes et efficacias beatae Mariae quas, secundum diuersas infirmitates hominum et uarietates periculorum et necessitatum deuotis et se inuocantibus, subministrare dignatiue non desinit. In ea enim est spes generis nostri et subuentio. Et hoc est quod ipsa dicit, Eccli. 24: In me gratia omnis uitae et ueritatis; in me omnis spes uitae et uirtutis. Transite ad me omnes qui concupiscitis me, et a generationibus meis implemini. Vnde ipsa dicitur aduocata totius humani generis, sicut habetur et cantatur omni die in illa antiphona quae dicitur `Salue regina'. Propterea dicit Augustinus in sermone De natiuitate eius: "O beata Maria saeculum omne captiuum tuum deprecatur assensum". Et post: "Sentiant omnes tuum leuamen quicumque celebrant tuam sanctam commemorationem".
11. Vndecimo, ut dicit idem Plinius libro XVII, haec arbor omni tempore est plena pomis quae in ea partim sunt matura, partim acerba, partim in flore posita. Significat beatam Virginem siue etiam religionem plenam sacris operibus, in qua sunt perfecti, proficientes et nouitii. Vnde hoc significatum est sub eleganti mysterio, III Reg. 7, ubi dicitur quod aedifcatum est atrium interius tribus ordinibus lapidum politorum et uno ordine lignorum cedri. Quia una est religio christiana siue claustralis, sed tres in ea status, scilicet incipientium, proficientium et perfectorum, ut dictum est, siue actiuorum, contemplatiuorum et praelatorum, per Iacobum, loannem et Petrum significatorum in mysterio pulcherrimo, Matth. 17 in transfiguratione, quia hi tantummodo status merebuntur peruenire ad uisionem beati Dei et claritatis eius.
<Cap. 24: De cypresso>
Cypressi arbor has habet condiciones siue proprietates.
1. Primo enim, ut dicit Isidorus libro XVII, "graece dicitur ??p???ssss, eo quod caput eius a rotunditate in cacumen erigitur." Vnde et ????s alta rotunditas nuncupatur, cuius fructus talis est dispositionis, et ideo conus appellatur eo quod conum imitetur; unde et cypressi coniferae dicuntur. Significant haec contemplationem et eius formam siue modum et etiam effectum. Nam incipit a mentis dilatatione et expansione, et eleuatur ad summi Dei intellectualem siue supermentalem cognitionem siue speculationem, et mouetur semper circa Deum in circuitu et incessanter. Contemplatio enim nihil est aliud nisi libera mentis perspicacia in sapientiae spectacula cum admiratione suspensa. Forma etiam contemplandi potest auerti ex ascensibus et descensibus auium in aere ascensionis descensionisue modos saepius repetentium discursuumque suorum incissitudines multa instantia reiterantium, II Cor. 5: Siue enim mente excedimus, Deo; siue sobrii sumus, vobis. Caritas Christi urget nos. Cant. 3: Ferculum fecit sibi rex Salomon de lignis Libani. Columnas eius fecit argenteas, ascensum purpureum, reclinatorium aureum; media caritate constrauit propter filias Ierusalem. Richardus de Sancto Victore De arca contemplationis: "Cogitatio serpit, meditatio intendit, contemplatio omnia circumuolat et, cum uult, in summis se liberat". Dicit etiam ibidem: "Quod per arcam sanctificationis merito intelligitur contemplationis gratia per quam anima non solum emundatur, sed etiam sanctificatur; nil enim sic emundat a mundi amore, nilque sic inflammat ad caelestem dilectionem". Arca uero idonea ad reponendum pretiosa Dei est humana intelligentia diuino magisterio deaurata et fabricata.
2. Secundo, ut dicit idem, sua imputribili soliditate oneri numquam cedit, sed semper in prima remanet firmitate. Significat praelatorum constantiam et mentis aequanimitatem, Eccli. 4: Pro iustitia agonizare pro anima tua, et usque ad mortem certa pro iustitia, et Deus expugnabit pro te inimicos tuos. Bernardus IV libro De consideratione: Pastores tales sint qui utique "regibus se Ioannem exhibebant, Aegyptiis Moysen, fornicantibus Phinees, Eliam idolatris, Eliseum auaris, Petrum mentientibus, Paulum blasphemantibus, negotiantibus Christum".
3. Tertio, ut dicit idem, est suauissimi odoris. Vnde et antiqui consueuerunt facere rogum de ramis eius, ut sui iocunditate odoris reprimerent foetorem cadauerum mortuorum. Significat odorem bonae famae spirantem suaueolenter de sancto uiro, et maxime contemplationi caelesti dedito, II Cor. 2: Deo autem gratias qui semper triumphat nos in Christo Iesu, et odorem notitiae suae manifestat per nos in omni loco. Christi enim bonus odor sumus Deo in his qui salui fiunt, et in his qui pereunt. Scribitur de beato Nicholao quod crescebat quotidie fama bonitatis eius quae ubique laudem ferebat Nicholai. Scribitur etiam de beato Augustino quod beatus Valerius Hipponensis episcopus comperta eius fama eum ad se accessuri fecit et licet inuitum presbyterum ordinauit.
4. Quarto, ut dicit Dioscorides, est arbor calida in primo gradu et sicca in secundo. Significat hominem contemplatiuum inflammatum principaliter diuino amore, denudatumque consequenter terrenorum cupiditate et possessione, Eccli. 43: Fornacem custodiens in operibus ardoris, sol tripliciter exurens montes, radios igneos exsufflans, et refulgens radiis suis obcaecat oculos. In meridiano exurit terram, et in conspectu ardoris illius quis poterit sustinere? Chrysostomus De laudibus Pauli: Paulus, ut carbo ignitus, totus erat Christi amore succensus. Et "pecunias uelut fila telarum aranearum aestimabat".
5. Quinto, ut dicit Platearius, huius arboris poma et lignum et folia competunt medicinae. Significat exempla et documenta contemplatiui hominis ualere aedificationi infirmorum Ecclesiae membrorum, II Cor. 3: Epistola estis Christi ministrata a nobis, et scripta a nobis non atramento, sed spiritu Dei uiui, non in tabulis lapideis, sed in tabulis cordis carnalibus. Scribitur de beato Dominico quod ubique se uerbo et opere uirum euangelicum exhibebat, ubicumque uersaretur siue in uia sive in domo cum hospite reliquaque familia semper aedificatoriis affluebat sermonibus, abundabat exemplis quibus ad Christi amorem saeculiue contemptu audientium animos immutaret. Gregorius etiam scribit de beato Benedicto sic: "Vix ipsa communis eius locutio a uirtutis erat pondere uacua, quia cuius cor sese in alta suspenderat, nequaquam uerba de ore illius incassum cadebant".
6. Sexto, ut dicit Dioscorides, est arbor multae et magnae efficaciae. Nam eius poma et folia, quia sunt stiptica et consolidatiua, ualent contra fluxum uentris ex debilitate uirtutis retentiuae, si ipsorum puluis in cibis et potibus assumatur. Valet etiam contra iliacam passionem et dolorem lumborum, si cum aqua puteali decoquatur et deinde uinum limphetur. Cypressi etiam folia recentia uulnera purgant et sanant, sacrum ignem fugant, nares polliposas mundant, et foetorem amputant, fluxum sanguinis sedant. Semen eius mixtum cum caricis, id est ficubus siccis, duritias soluit, rheumatis fluxum stringit, contra anthracem, id est apostema uenenosum et morsum subuenit et eius malitiam, ne se diffundat, reprimit et compescit. Significant haec quod uir sanctus siue perfectae contemplationi deditus, omnibus infirmis membris Ecclesiae proportionaliter, tam orando quam exhortando et exempla dando, satisfacit et subuenit in omni efficacia et uirtute, conformando se et condescendendo singulis. Talis erat apostolus, qui dicebat I Cor. 9: Omnibus omnia factus sum, ut omnes saluos facerem. Factus sum infirmus infirmis, ut infirmos saluos facerem; factus sum Iudaeis Iudaeus, ut Iudaeos saluos facerem. De talibus erat beatus Ambrosius qui, ut dicit Augustinus in libro Confessionum, infirmitatibus hominum seruiebat, et circa hoc quasi totum tempus expendebat, ut innuitur ibi.
7. Septimo, ut dicit Plinius libro XVII cap. 40, est arbor ramosa et eius umbra est plurimum gratiosa. Significat expansionem desideriorum in Deum seu in affectuum dilatationem secundum gratiae motum, uel certe extensionem manuum ad eleemosynarum exhibitionem et ipsius pietatis in pauperes affectuosam ostensionem siue repraesentationem, Eccli. 24: Ego quasi terebinthus extendi ramos meos, et rami mei honoris et gratiae. Scribitur de quodam rege Angliae, et bonae memoriae Bonauentura ponit in postillis Super Luc., quod erat tantus pater pauperum quod omnes recipiebat et fouebat sub umbra pietatis suae. Cum autem quadam die, manducante secum quodam sancto episcopo, scutellam argenteam porrigeret pauperi simpliciter eleemosynam postulanti, dixit episcopus: "Numquam tale brachium desiccabatur". Sicque factum est quod etiam usque hodie brachium illud dextrum perseuerat incorruptum et integrum.
8. Octauo, ut dicit idem in eodem, est arbor aspectu pulcherrima. Significat conuersationem uiri contemplatiui omnibus pulchriformiter gratiosam signanterque gratificam. Talis fuit Simon Oniae filius, de quo Eccli. 50: Quasi oliua pullulans et cypressus in altitudinem se extollens, in accipiendo ipsum stolam gloriae, et uestiti in consummatione uirtutis. In ascensu altaris sancti dedit sanctitatis amictum. Quasi plantatio cedri in monte Libano, sic circa illum steterunt quasi rami palmae omnes filii Aaron in gloria sua. Scribitur de beato Bernardo quod ab infantia quasi uas auri solidum ornatum omni lapide pretioso, moribus angelicis refulgebat in populo.
9. Nono, ut dicit idem in eodem, huius arboris duae sunt species, masculus scilicet et femina. Femina sterilis est, uerumtamen ad speculationem decora, cuius rami sunt densi et inuicem conuoluti. Masculi uero rami sunt magis sparsi, qui si fuerint praecisi, regerminant. Significant uitam contemplatiuam et actiuam, quarum prima est -- etsi sit sterilis ab occupationibus mundialibus -- tamen Deo et angelis est grata et omnibus desideriis supermentalibus et affectionibus in Deum congregata, et ideo utilior. Secunda uero est officiis misericordiae et pietatis intenta, et sollicitudinibus occupata et sparsa, cuius tamen actiones rependentur et germinabunt in gloria. Quae duae uitae habentur in mysterio Luc. 10, in Maria et Martha. Augustinus Super Ioannem: "Duas itaque uitas sibi praedicatas et commendatas diuinitus nouit Ecclesia".
<Cap. 25: De cypro>
Cyprus, de qua Cant. 4: Cypri cum nardo, nardus et crocus, habet has condiciones siue proprietates.
1. Primo enim, ut dicit Plinius libro XII cap. 26, est arbor in Aegypto cuius folia sunt foliis oliuarum similia, sed uiridiora et grossiora. Significat hominem in pietate radicatum, in affectu pietate redolentem, in affatu pietate uirentem in ualidiori effectu. De talibus fuit pater ille sanctus Tobias senior et ad talia informauit filium, Tob. 4. Iob 31: Ab infantia creuit mecum miseratio, et de utero matris meae egressa est mecum. Pater eram pauperum, et causam quam nesciebam diligentissime inuestigabam. Oculus fui caeco et pes claudo. Scribitur de beato Francisco: "Inerat iuueni Francisco quaedam diuinitus indita cum lenitate mansuetudinis ad pauperes miseratio liberalis, quae secum ab infantia crescens tanta cor illius benignitate repleuerat, ut iam Euangelii non surdus auditor, omni proponeret se petenti tribuere, maxime si diuinum allegaret amorem".
2. Secundo, ut dicit idem in eodem, florem habet nigrum, sed semen candidum et odoratum. Significat pietatis homines despicabiles facie siue aspectu conuersationis et morum, sed sermonem et actum, castum et suauificum, Cant. 1: Nigra sum, sed formosa, filiae Ierusalem. Ideo dilexit me rex, et introduxit me in cubiculum suum. Talis fuit beatus Martinus, ut habetur in legenda beati Britii, niger, scilicet et despicabilis facie, sed uirtuosus et gratiosus sermone et actione, II Cor. 10: Ipse autem ego Paulus obsecro uos per mansuetudinem Dei, qui in facie quidem humilis inter uos etc.
3. Tertio, ut dicit idem in eodem, si semen eius cum oleo fuerit decoctum atque confectum exprimitur inde unguentum regium, quod odoriferum est et summe deliciosum, et dicitur cyprus. Significat praedicatores euangelicos qui si uisceribus affluant pietatis et inflammati sint ardore caritatis et perfusi oleo gratiae et laetitiae caelestis, elicitur per eos omnibus membris Ecclesiae unguentum caelicum, animabus suauificum et deliciosum, uerbum scilicet deuotionis, et exemplum sanctitatis, quae duo ungunt et alliciunt omnes ad Deum, II Cor. 5: Posuit in nobis Deus ministerium reconciliationis. Pro Christo legatione fungimur tamquam Deo exhortante per nos. Obsecramus pro Christo, reconciliamini Deo. Adiuuantes autem exhortamur ne in uacuum gratiam Dei recipiatis. Scribitur de beato Bernardo quod quasi uas auri solidum ornatum omni lapide pretioso, fluenta gratiae, propinquauit in populo. Eapropter beatus Augustinus, in libro Confessionum, appellat beatum Ambrosium praeclarum praedicatorem et pietatis antistitem. De talibus fuit beatus Nicholaus qui totus misericordiae uisceribus affluebat et cuius fama bonitatis per cunctorum ora uolitabat hinc potens, hinc impotens illum nominabat.
4. Quarto, ut dicit idem, huius arboris est mira suauitas. Significat beatae Mariae suauitatem singularem, Eccli. 24: Ego quasi uitis fructificaui suauitatem odoris. Hieronymus in sermone De assumptione beatae Mariae: "Erat nimirum Maria multis repleta uirtutum odoribus manensque in ea; fragrabat ex ea suauissimus odor etiam spiritibus angelicis".
5. Quinto, ut dicit Dioscorides, cyprus est arbor medicinae conueniens et conglutinatiuae uirtutis, cuius folium masticatum tumorem oris compescit; eius elixatura siue decoctio uermes capitis interficit et inficit colorando capillos si inde capilli fomitentur. Flos eius cum aceto decoctus dolorem capitis soluit, cuius lentiscus dicitur alicuius uirtutis. Significat Paulum apostolum cuius doctrina est tam multiformis uirtutis et efficaciae, ut sit omni languenti animae quacumque infirmitate detentae uia et dispositio omnimodae sanitatis et perpetuae salutis, II Pet. ultimo: Sicut et carissimus frater noster Paulus, secundum datam sibi sapientiam, scripsit uobis, in quibus sunt quaedam difficilia intellectu, quae instabiles et indocti deprauant ad suam ipsorum damnationem. Chrysostomus homelia 5 De laudibus Pauli: "Nullus Pauli potentiae in curando animas propinquauit. Vnde liquido patet, quoniam Christus, magister eius, non fuit magus sicut ceteri aut seductor, sed qui e contrario horum extitit emendator et uere diuina uirtus, nec ullo omnino superabilis. Idcirco et ipse cuncta uicit atque perdomuit".
6. Sexto, ut dicit Plinius libro XII cap. 26, huic arbori est alia quaedam similis, quae dicitur asperos, habens similitudinem in flore cum flore rosae, ex cuius radice et flore nobile fit unguentum. Dicit etiam idem quod in omni frutice ubicumque directe refulget arcus caelestis, magna fit odoris suauitas quamdiu ibidem fulgens arcus moratur. Et si diutius fulserit, inenarrabiliter eius odorem ampliat et decorem. Et est similis spinae candidae colorem habens igneum siue rufum, et in parte redolet ut castoreum. A multis uocatur sceptrum Elisei, ubi ibidem dicit idem. Significat gratiae refulgentiam singularem in beata Virgine, et eius effectus mirabiles tam quantum ad suauitatem interiorum quam ad fragrantiam exteriorum et decorem angelicorum morum, tam quantum ad ignem caritatis proximi quam ad ardorem amoris Dei, tam quantum ad perpetuam castitatem quam ad sanctam aemulationem ob animarum salutem, Eccli. 50: Quasi arcus refulgens inter nebulas gloriae, et quasi flos rosarum in diebus uernis; quasi lilia quae sunt in transitu aquae, et quasi thus redolens in diebus aestatis. Quasi ignis effulgens et thus ardens in igne. Fulgentius in sermone Omnium Sanctorum lectio 3: "Beata Dei genetrix semper uirgo Maria, templum Domini, sacrarium Spiritus Sancti, monebat spernere perituri luxus saeculi a lenocinio mortalis naturae declinare, carnis pudicitiam cum uirginitatis honore intra cordis et corporis hospitia obseruare, eamque omnium uirtutum reginam sociam esse angelorum et fructum salutis perpetuae suis affirmabat exemplis".
<Cap. 26: De cinnamomo>
Cinnamomum has habet condiciones siue proprietates.
1. Primo enim, ut dicit Glossa Eccli. 24, et Exod. 30, est uirgultum quod nascitur in India et Ethiopia duorum tantummodo cubitorum. Significat humiles reputatione et actione exemplo Christi, Matth. 11: Discite a me, quia mitis sum et humilis corde, et inuenietis requiem animabus uestris. Augustinus De sancta uirginitate: "Non inuenitur aliter requies animae nisi in quieto tumore digesto". Ambrosius Super Luc.: "Sola humilitas gloriam promeretur".
 2. Secundo, ut habetur ibidem, subtiles et replicatos habet culmos cinerei uel nigri coloris. Significat recognitionem siue resilitionem in propriam paruitatem ad continuam memoriam mortis, Eccli. 7: Memorare nouissima tua, et in aeternum non peccabis. Hieronymus in epistola Ad Paulinum: "Facile contemnit omnia, qui semper se cogitat esse moriturum".
 3. Tertio, ut habetur ibidem, culmi eius fracti reddunt uisibile spiramentum, et secundum Isidorum, ad modum nebulae suauissimum emittunt odorem. Significant mortem iustorum pretiosam siue aromaticam in conspectu Dei et angelorum et hominum, iuxta illud Ps. 115: Pretiosa in conspectu Dei mors sanctorum eius. Exempla plura ponit beatus Gregorius in Dialogo quomodo in mortibus quorundam animabus ad caelos euolantibus, sentiebatur miranda odoris suauitas ab astantibus.
4. Quarto, ut habetur ibidem, quanto cinnamomum est gracilius et subtilius, tanto carius et pretiosius, et quanto grossius tanto despectius reputatur. Significat pauperes euangelicos omni pondere temporalium liberos cariores et pretiosiores esse Deo quam diuites et temporalibus abundantes. Eapropter Matth. 5: Beati pauperes spiritu etc. et Luc. 6: Vae uobis diuitibus. Ambrosius in libro De officiis: "Nil prosunt diuitiae ad beatam uitam. Quod euidenter Dominus in Euangelio demonstrauit cum ait: Beati pauperes et Vae uobis diuitibus".
5. Quinto, ut dicit Dioscorides, prae sua aromaticitate et acuto sapore habet uirtutem confortandi cerebrum. Significat auxilium gratiae et saporem consolationis caelicae confortare mentem et a debilitatibus infirmitatum uel turbationum spiritualium releuare, Ps. 93: Secundum multitudinem colorum meorum in corde meo, consolationes tuae laetificauerunt animam meam. Bernardus Super Cant. et alibi: "Delicata est diuina consolatio, et non datur habentibus alienam".
6. Sexto, ut dicit idem, tussim ex grossa humiditate sedat. Significat tumultus tentationum insultuum sedari non posse sine beneficio Christi gratia, Rom. 7: Infelix ego homo! Quis me liberabit de corpore mortis huius? Gratia Dei per Iesum Christum Dominum nostrum. Bernardus De libero arbitrio: "Conatus liberi arbitrii cassi sunt nisi a gratia adiuuentur, nisi a gratia excitentur sunt nulli".
7. Septimo, ut dicit idem, tritum et cum aceto mixtum impetiginem exstirpat et renum dolorem mitigat, humiditatem etiam oculorum desiccat. Significat luxuriae siue carnalitatis conatus non posse melius extirpari quam influentia caelesti mediante frequenti refricatione memoriae passionis et amaritudinis Christi. Propterea dicitur a crucifixo talia patienti et liberari siue sanari cupienti: Recordare, inquit ipse Tren. 3, paupertatis et transgressionis meae, absinthii et fellis; et respondet anima talis: Memoria memor ero et tabescet in me anima mea. Origenes De passione Christi: "Tanta est uirtus sedulae meditationis passionis Christi, ut si continue in memoria teneatur, nulla concupiscentia, nulla peccati uel daemonum superare possit tentatio. Sed ad eius praesentiam totus peccati et mortis fugatur exercitus". Exemplum narratur in Summa de uitiis et uirtutibus quod cum quidam sanctus homo tentaretur de peccato fornicationis et amplius resistere non ualeret, prosternens se ante crucifixum dixit: "Terram siue castrum corporis quod a te teneo, amplius defendere non possum. Ego reddo tibi eam. Defende eam". Et statim cessauit tentatio.
8. Octauo, ut dicit idem, appetitum confortat. Significat caritatem confortare cor et excitare propositum sanctum semper ad melius. Ista caritas est ille panis, de quo dicitur in Ps. 111, quod cor hominis confirmat. Iste est ille cibus, quem cum accepisset, Paulus confortatus est. Augustinus in libro Confessionum: "Vulnerauerat caritas Christi cor nostrum et gestabamus uerba eius transfixa in uisceribus quasi sagittas acutas"; et ibidem: "Inhiabamus ore cordis pariter in superna fluenta fontis uitae, fontis tui, qui est apud te, ubi pascis Israel in aeternum ueritatis pabulo".
9. Nono, ut dicit idem Dioscorides, oppilationes aperit, cibos digerit, phlegma dissoluit et consumit, caligines oculorum detergit, syncopi ac cardiacae passioni subuenit ac succurit. Significat caritatis uirtutem omnia mala amouere et omnia bona inducere, Prou. 10: Vniuersa delicta operit caritas. Ambrosius in uersibus Cenae Domini ad Mandatum: "Caritas est summum bonum, amplum donum, in qua pendet totus ordo praeceptorum. Qui non habet caritatem, nihil habet".
10. Decimo, ut dicit Isidorus et etiam Plinius, sua fragrantia est multis communicabilis et omnibus hominibus grata et acceptabilis. Significat beatae Virginis uitam et famam per omnes partes mundi notam et omnibus etiam peccatoribus hominibus et mulieribus acceptam, gratam et suaueolenter odoriferam. Vnde ipsa est quae dicit de se ipsa, Eccli. 24: In plateis sicut cinnamomum et balsamum aromatizans odorem dedi. Hieronymus in sermone De assumptione beatae Mariae: " Erat nimirum Maria multis repleta uirtutum odoribus, manensque in ea fragrabat ex ea suauissimus odor etiam spiritibus angelicis". Cuius odor inaestimabilis erat nimis "et ideo ad eius fragrantiam omnis illa caelestis Ierusalem laeta decurrit" et gaudens.
11. Vndecimo, ut dicit Plinius, inter rupes et uepres densissimos gignitur, et ideo non sine magna difficultate recolligitur. Ante ortum solis aut post occasum nulli colligendi licentia est. Significat poenitentiae uirtutem in asperitate et austeritate generari, et ideo a paucis aggredi in ueritate. Quam quidem habere uel inuenire non meretur quis, nisi ambulet in luce uel omnino ambulare sit paratus, Sap. 1: Sentite de Domino in ueritate et in simplicitate cordis quaerite illum; quoniam inuenitur ab his qui non tentant illum; apparet autem his qui fidem habent in illum. Eccli. 6: Quam aspera est nimium sapientia indoctis hominibus, et non permanebit in illa excors. Ambrosius: "Poenitentia est quaedam res optima, quae omnes defectus reuocat ad perfectum". Gregorius in homelia De Magdalena: "Conuertit ad uirtutes numerum criminum, ut totum seruiret Deo in poenitentia, quidquid contempserat in culpa. Quot ergo habuit in se oblectamenta, tot de se inuenit holocausta".
12. Duodecimo, ut dicit idem, praecipua eius bonitas est in demissis uirgultorum partibus ad longitudinem palmi quod est in tractici medio. Significat quod praecipua uirtus, et quasi fundamentalis in homine, est euangelica humilitas, Eccli. 11: Humiliare Deo, et expecta manus eius. Gregorius: "Qui sine humilitate uirtutes congregat, quasi puluerem in uentum portat".
13. Decimo tertio, ut dicit idem, in cinnamomi arbusto cacumina et superiores partes praeferuntur. Significat in Ecclesia praelatos et contemplatiuos ceteris hominibus debere praeferri, I Tim. 5: Qui bene praesunt presbyteri, duplici honore digni habeantur, et maxime qui laborant in uerbo et doctrina. Augustinus in Regula sua: "Non aequaliter omnibus distribuendum est; non enim omnes aequaliter ualent". Vnde dicit beatus Dionysius De angelica hierarchia, quod distributio donorum Dei est secundum conuenientiam graduum et ordinum.
14. Decimo quarto, ut dicit idem, est subrufum in colore illud quod est bonum siue eligendum. Significat electiores esse illos homines qui ex caritate subministrant aliis odorifera opera christianae pietatis, II Cor. 11: Quis infirmatur, et ego non infirmor; quis scandalizatur, et ego non uror? Gal. 4: Filioli mei, quos iterum parturio donec formetur Christus in uobis. Chrysostomus homelia 5 De laudibus Pauli: "Nullus in curando animas Pauli potentiae propinquauit. Vnde liquido claret quod magister eius Christus non fuit magus, ut ceteri, aut seductor, sed qui e contrario horum extitit emendator et uere diuina uirtus nec ullo omnino superabilis".
<Cap. 27: De casia>
Casia habet has condiciones siue proprietates.
1. Primo enim, ut ponit Isidorus libro XVII, est frutex robusti corticis. Significat fortitudinem uiri iusti, Prou. 24: Vir sapiens fortis est, et uir doctus robustus et ualidus. Scribitur de beato Dominico quod tantam seruabat mentis constantiam in his quae secundum Deum rationabiliter fieri concepisset, ut uix aut numquam semel enuntiatum cum digna deliberatione sermonem acquiesceret immutare. Idem legitur de beato Bernardo.
2. Secundo, ut ponit idem, habet folia purpurea. Significat illos qui praedicant et loquuntur libenter de Christi passione, I Cor. 1: Nos autem praedicamus Christum crucifixum, Iudaeis quidem scandalum, gentibus autem stultitiam. Sic faciebat beatus Ignatius dicens ore, et scriptum habens in corde, sicut post mortem compertum est: "Dulcis amor meus crucifixus est".
3. Tertio, ut dicit idem, est similis cinnamomo in uirore, sed inferior potentia. Significat poenitentiam assimilare hominem statui innocentiae, sed non aequiparare, Act. 2: Poenitentiam, inquit Petrus, agite, et baptizetur unusquisque uestrum in nomine Iesu Christi et in remissionem peccatorum uestrorum, et accipietis donum Spiritus Sancti. Augustinus De poenitentia: "Poenitentia est quaedam res optima, quae omnes defectus reuocat ad perfectum".
4. Quarto, ut dicit idem, species est aromatica bonum odorem spirans et nascitur in Arabia. Significat uiros sanctos moribus et uita suaueolentos et de caelesti conuersatione siue contemplatione uerba sua et exempla aedificatoria originantes et propagantes, II Cor. 2: Deo autem gratias, qui semper triumphat nos in Christo Iesu, et odorem notitiae suae manifestas per nos in omni loco. Christi enim bonus odor sumus Deo, et in his qui salui fiunt, et in his qui pereunt. Aliis quidem odor mortis in mortem, aliis odor uitae in uitam. Augustinus Super Ioannem: "Amasti bene agentem, uixisti bono odore; inuidisti bene agenti, mortuus es bono odore". Exemplum in Iuda proditore, Ioan. 12.
5. Quinto, ut dicit Glossa Exod. 30, in locis aquosis nascitur et crescit in immensum. Significat baptismo regeneratos Deo posse excrescere uirtutum culmine siue fastigio, Ps. 22: Super aquam refectionis educauit me; animam meam conuertit. Deduxit me super semitas iustitiae propter nomen suum. Augustinus De unico baptismo: "Qui dicit destruendum esse baptismum Christi quando illo haeretici baptizantur, consequens est ut etiam negandum dicant esse etiam ipsum Christum quando eum daemones confitentur".
6. Sexto, ut dicit Plinius, eius color triplex est: primo enim candescit, secundo rubescit, tertio nigrescit. Significat triplicem statum in Ecclesia, scilicet uirginum, martyrum, et uiduarum siue continentium, siue pro Christo se mortificantium, iuxta illud Matth. 13: Attulit quidem unum centesimum, aliud sexagesimum, porro aliud trigesimum. Super quo dicit Hieronymus in apologetico Ad Pammachium quod centum refertur ad martyres propter satietatem adeptae uitae, uel propter contemptum mortis, uel propter expeditam euolationem de laeua huius uitae in dexteram patriae. Sexaginta uero referuntur ad uirgines propter otium et integritas perfectionem qua impugnant contra consuetudinem carnis. Triginta autem ad uiduas in quibus magnus est conflictus ne libidine superentur. Et haec significat tricennalis aetas apta ad praelia, quamuis hoc non minus possit intelligi de coniugatis ueris quibus multum opus est in fide Trinitatis a forma coniugii non discedere quoquo modo.
7. Septimo, ut dicit idem, probatur cum est recens per odorem, per saporem et colorem. Nam casia nobilis subdulcis et acuti est saporis, suauis et iocundi est odoris, subnigri insuper uel purpurei est coloris et ponderis grauioris. Significat quod homo cognoscitur et probatur per experientiam uitae, famae et discretionis, Eccli. 19: Ex uisu cognoscitur uir, et ab occursu faciei cognoscitur sensatus. Amictus corporis et risus dentium et ingressus hominis enuntiant de illo. Eapropter dicit Seneca De quattuor uirtutibus: "Prius scito cum quibus edas, quam quid edas".
8. Octauo, ut dicit idem, illa casia maxime laudatur quae de facili non frangitur, sed reflectitur potius et plicatur. Significat illum hominem potissime laude dignum qui nulla impatientia aut ceruicositate frangitur, sed in omnibus mansuetus, amabilis et tractabilis rationabiliter in suis actibus inuenitur, Eccli. 10: Fili in mansuetudine opera tua perfice, et super hominum gloriam diligeris. Augustinus in Enchiridion: "Apud christianos non qui patitur, sed qui facit contumeliam, miser est. Virum humilem patientia ostendit iniuriae". Legitur de beato Dominico quod inerat ei firma ualde mentis aequalitas nisi cum ad passiones et misericordiam turbaretur.
<Cap. 28: De casia fistula>
Casia fistula has habet condiciones siue proprietates.
1. Primo enim, ut dicit Dioscorides, est fructus cuiusdam arboris quae longa semina producit, sed succedente tempore elongatur et ingrossatur et caloris actione exterius condensatur. Significat profectum et processum uiri iusti de bono in melius et de meliori in optimum, mediante caritatis feruore usque ad perfectum finem, Prou. 4: Iustorum semita quasi lux splendens procedit et crescit usque ad perfectam diem. Scribitur de beato Francisco quod tamquam "totius euangelicae perfectionis exemplar ordinato progressu superna praeuentus gratia ab infimis peruenit ad summa". Dionysius De ecclesiastica hierarchia: "Virtutis semper et continue est proficere". Bernardus: "In uia Dei, quotidie non proficere, deficere est".
2. Secundo, ut dicit idem, medulla interius exsistente nigra et humida atque dulci mixta est cum albis granis et quibusdam cellulis ad modum faui mellis interius est distincta. Significat commortificationem et pietatem, ordinem et distinctionem uirtutum in anima sancta, iuxta quod mysterialiter Cant. 3 scribitur: Ferculum fecit sibi Salomon de lignis Libani; columnas eius fecit argenteas, reclinatorium aureum, ascensum purpureum, media caritate constrauit propter filias Ierusalem. Item, eodem libro cap. 7: Quid uidebitis in Sunanimite nisi chorus castrorum? Bernardus De libero arbitrio: "Gratia ornat uirtutes quas donauit creatio, ut nil aliud sint uirtutes quam ordinatae affectiones".
3. Tertio, ut dicit idem, illa quae est grossa et ponderosa est olifida et plus habet de humiditate et uirtute. Significat maturitatem et grauitatem in uiro iusto esse uiam ad pietatem et omnem bonitatem, Sap. 4: Cani enim sunt sensus hominis, et aetas senectutis uita immaculata. Exemplum in Eleazaro seniore, II Macch. 6, qui uenerandae canitei a puero optimae conuersationis exsistens fortiter uita excedendo adolescentibus forte exemplum relinquens pro grauissimis et sanctissimis Dei legibus honesta morte perfunctus est.
4. Quarto, ut dicit idem, uirtutem habet leniendi et molliendi et feruorem sanguinis mirabiliter mitigandi et choleram et sanguinem depurandi, apostemata gulae dissoluit, uisceribus utilis est et pectoris uitiis subuenit, menstrua recentia ex pingui humore educit, tumorem uiscerum et intestinorum dolorem potata tollit. Significat haec omnia spiritualiter conuenire uiro iusto. Nam uir iustus et sanctus in spiritu lenitatis habet suscipere et instruere praeoccupatos peccatis, furorem et feruorem cholericum et sanguineum iracundorum habet mitigare et depurare temporibus opportunis, uitia gulae conceptusque iniquos pectoris habet dissoluere, affectus habet confortare, defectus personales, tam occultos quam manifestos, habet emendare et expurgare, elationes cordium habet compescere et refrenare, melancholias et perturbationes intrinsecas habet amouere, I Cor. 9: Factus sum infirmus infirmis, ut infirmos saluos facerem. Omnibus omnia factus sum, ut omnes saluos facerem. Omnia propter Euangelium, ut particeps eius efficiar. Exemplum ponit beatus Hieronymus in libro De uitis patrum de quodam sancto patre in quo tanta erat gratia, ut paucis uerbis omnem hominem in quacumque condicione amara constitutum mirabiliter refoueret et consolaretur.
<Cap. 29: De calamo>
Calamus aromaticus habet has condiciones uel proprietates.
1. Primo enim, ut dicit Glossa Exod. 30, est species aromatica breuis quae crescit iuxta montem Libani. Significat uirum humilem crescentem siue proficientem iuxta altitudinem euangelicae castitatis. Libanus enim dicitur candidatio, et hoc est quod dicit beata Virgo, Eccli. 24, quae fuit de talibus: Quasi cedrus exaltata sum in Libano. Cantatur de beato Bernardo, qui fuit huiusmodi: "Quasi oliua pullulans et cypressus in altitudinem se extollens, sic uir beatus ad gloriam sanctitatis ascendit".
2. Secundo, ut dicit Isidorus libro XVII, est odore suauis et mira fragrans suauitate. Significat uirum iustum et eius famam et exemplum, II Cor. 2: Christi bonus odor sumus Deo. Deo autem gratias qui semper triumphat nos in Christo Iesu, et odorem notitiae suae manifestat per nos in omni loco. Scribitur de beato Nicholao quod crescebat quotidie fama bonitatis eius quae ubique laudem ferebat Nicholai, hinc potens, hinc impotens illum nominabat. Cantatur etiam de beato Augustino quod comperta fama eius beatus Valerius Hipponensis episcopus eum ad se accesuri fecit et, licet inuitum, presbyterum ordinauit.
3. Tertio, ut dicit Isidorus, si frangatur, in multas partes scinditur et diuiditur. Significat uirum iustum communicatum aliis in multis esse ultilem, et hoc est quod habetur in mysterio, Ps. 147: Mittit crystallum suum, id est uirum iustum solidum constantia et peruium diuinae gratiae communicabilem, sicut bucellas. Chrysostomus De laudibus Pauli: "Nil tam imitationem Christi et Pauli parit quam si bonum hominis in commune proficiat atque utiliora prouideat".
4. Quarto, secundum Papiam, feruentis est uirtutis. Significat feruorem caritatis in uiro iusto, II Cor. 5: Siue mente excedimus, Deo; siue sobrii sumus, uobis. Caritas Christi urget nos. Cantatur de beato Dominico: "Conseruans sine macula uirginitatis lilium, ardebat quasi facula pro zelo pereuntium".
5. Quinto, ut dicit Dioscorides, habet uirtutem mirabiliter confortandi. Nam stomachum confortat, digestionem adiuuat, maxime si absinthio temperetur, cardiacam et cordis defectum, quem Graeci s????p? uocant, cum aqua rosacea multum iuuat. Significat praelatum ecclesiasticum cuius est spiritualiter haec omnia facere in subditis et spiritualiter infirmis et debilibus, Gal. 4: Filioli mei, quos iterum parturio donec formetur Christus in uobis. Chrysostomus De laudibus Pauli homelia 3: "Paulus cunctos, non solum carnales, uerumetiam spirituales patres, sollicitudine ac pietate circa commissos sibi superabat".
<Cap. 30: De cappare>
Capparis, de qua Eccle. ultimo, has habet condiciones.
1. Primo enim, ut dicit Plinius libro XIII cap. 24, est frutex in Oriente nascens, cuius cortex, folia et flores conueniunt medicinae. Significat uirum iustum siue praelatum cuius uita, mores et sermones utiles sunt aedificationi membrorum infirmorum in Ecclesia, Eccli. 37: Vir sapiens plebem suam erudit, et fructus sensus illius laudabiles sunt. Scribit beatus Augustinus V libro Confessionum de beato Ambrosio, quia eius "eloquia strenue ministrabant in populo adipem frumenti, laetitiam olei et sobriam uini ebrietatem". Caelibatusque eius laboriosus uidebatur Augustino.
2. Secundo, ut dicit idem et Isidorus libro XVII, cortices qui sunt in eius radice praecipue competunt medicinae. Significat illorum uitam et mores maxime aedificare infirmos qui praecipue configurati sunt uitae Christi et moribus ex affectu amoris eius, et hoc est quod quaerebat apostolus in nobis, Eph. 3: In caritate radicati et fundati, ut possitis comprehendere cum omnibus sanctis quae sit latitudo et longitudo, sublimitas et profundum. Chrysostomus De laudibus Pauli homelia 3: "Vt enim missum in ignem ferrum, totum profecto ignis efficitur, sic Paulus caritate succensus, totus effectus est caritas, qui quasi totius mundi esset pater, ita in amore singulorum ipsorum imitabatur parentes, et pietate et sollicitudine superabat".
3. Tertio, ut dicit Isidorus libro XVII, capparis a Graecis nomen sumpsit co quod "habet rotunda in summitatibus capitella". Significat uirum contemplatiuum habentem affectionum desideria in Deum supermentaliter orbiculata et undique diuina gratia confortata et uallata, Eccli. 24: Gyrum caeli, id est capacitatem animae caelesti hominis, dicit sapientia patris, circuiui sola, et profundum abyssi penetraui, et in fluctibus maris ambulaui. Ambrosius in Hexaemeron: "Illa anima a Deo pingitur quae habet in se gratiam renitentem splendoremque uirtutis". Idem, in libro De paradiso: "Auerte, quia extra paradisum factus est uir et mulier intra, ut cognoscas quia non loci, non generis nobilitate, unusquisque gratiam comparat sibi, sed uirtute".
4. Quarto, ut dicit Dioscorides, capparis est herba siue frutex spinosus, expansus super terram, unctione plenus. Significat uirum religiosum austerum sibi, caritatiuum tamen et pietate plenum aliis. Exemplum in Paulo qui austerus in se omnibus omnia fiebat per condescensionem ut omnes saluos faceret. Exemplum in Petro qui, ut scribit beatus Clemens in Itinerario, austerus exsistens in se, mirando modo condescendebat aliis et dicebat Clementi se habere a natura parcitatem et austeritatem uictus et uestitus, Clemens uero ut nobilis non.
5. Quinto, ut dicit idem, uirtus eius duritiam splenis super omnia medicamenta iuuat, uentrem remollit comestum urinam prouocat, menstruis imperat, dolorem dentium mitigat. Sucus eius instillatus auribus uermes necat. Multas habet radices et magnas quarum cortices utiles sunt ad praedicta. Significat quod haec omnia spiritualiter in infirmis uarie membris sibi commissis facit uirtus praelationis, II Cor. 11: Quis infirmatur, Glossa: "In fide uel in moribus", et ego non infirmor? Quis scandalizatur, Glossa: "a fide retrocedendo", et ego non uror? Glossa: "Quasi ita doleo de eo sicuti de me ipso, et igne compassionis ardeo". Chrysostomus De laudibus Pauli homelia 3: ` :Mordebatur namque uehementer et dissecabatur penitus cum aliquos pereuntes uideret".
6. Sexto, ut dicitur in Plateario, flores eius sunt calidi dum adhuc sunt clausi, et nihil ualent cum fuerint dilatati. Significat desideria sanctorum occultata mundo diuina caritate calere; manifestata uero ex uanitate saeculo utilitate omni carere, Matth. 6: Attendite ne iustitiam uestram faciatis coram hominibus; alioquin mercedem non habebitis apud Patrem uestrum qui in caelis est. Augustinus De spiritu et anima: "Nihil tam praestantius ad beatam uitam quam intra semetipsum conuerti et alienum a cupiditatibus effici".
7. Septimo, ut dicitur ibidem, flores eius cum sale conduntur, et sic usui reseruantur. Significant honestos et gratificos mores et sermones discretione semper debere condiri et ornari, ut sic ualeant infirmorum aedificationi, Col. 4: In sapientia ambulate ad eos qui foris sunt. Sermo uester semper sit in gratia sale conditus, ut det gratiam audientibus. Cantatur de beato Bernardo: "Prima uirtus uiri sancti habitus corporis sui, quod ita composite et uno modo semper agebat, ut nil appareret in eo quod posset offendere intuentes. Totum in eo disciplinatum, totum insignae uirtutis perfectionis forma".
8. Octauo, ut habetur ibidem, uirtutem habent appetitum excitandi et humorem in ore stomachi exsistentem digerendi; sunt enim cibus et medicina. Significat sanctos uiros excitare desideria sancta in infirmis Ecclesiae membris, et influxus concupiscentiales mundanos de eorum propositis amouere, II Cor. 5: Tamquam Deo exhortante per nos. Obsecramus pro Christo, reconciliamini Deo. Idem 6 eiusdem: Os nostrum patet ad uos, O Corinthi, cor nostrum dilatatum est. Eandem autem habentes remunerationem, tamquam filiis dico, dilatamini et uos. Exemplum in sancto patre, de quo scribit Hieronymus in libro De uitis patrum quod tanta erat in eo gratia ut paucis uerbis omnem hominem consolaretur.
9. Nono, ut dicitur ibidem, puluis eius confert manibus fistulatis et auribus surdis, si in oleo decoquatur et auri patienti infundatur. Significat sanctos uiros et humiles et pios ualere ualde suis exemplis et monitis hominibus diuinis mandatis non obedientibus siue praecepta Euangelii non obseruantibus, similiter et ab auditu uerbi Dei resilientibus siue fugientibus. De talibus erat apostolus qui dicebat, II Cor. ultimo: Sed esto. Ego non grauaui uos; sed cum essem astutus, dolo uos cepi. Chrysostomus homelia 5 De laudibus Pauli: "Paulus progressus in medium et tantummodo apparens inimicorum cuncta turbauit, cuncta confudit, et, sicut inter stipulam aut fenum ignis immissus, omnia daemonum opera consumpsit atque in quod uoluit cuncta conuertit".
<Cap. 31: De cardamomo>
Cardamomum has habet condiciones siue proprietates.
1. Primo enim, ut dicit Dioscorides, est semen cuiusdam arboris aromaticae ueris tempore ipsum producentis. Facit enim quasdam rubositates similes botro quibus semen continetur. Et est duplex: scilicet maius quod dicitur domesticum, et minus quod dicitur siluestre. Primum est melius quia magis aromaticum et est laudabilius quod est subrufum aliquantulum acutum et dulcedini intermixtum. Significat haec duplex species, professos et nouitios in religione, quorum primi sunt domestici Dei propter familiaritatem spiritualium longiorem, et ideo maioris aedificationis. Secundi uero sunt quasi siluestres adhuc et aduenae hospites in notitia regularium perfectionum et ideo minoris reputationis. Sunt uero inter professos religiosos illi laudabiliores qui instar primae speciei cardamomi sunt subrufi caritate Dei et proximi debito modo zelo Euangelii acuti, deuotioni et consolationi caelesti assueti, sicque in Christo radicati et fundati et superaedificati, Eph. 2: Iam non estis hospites et aduenae, sed estis ciues sanctorum et domestici Dei superaedificati supra fundamentum apostolorum et prophetarum, ipso summo angulari lapide Christo Iesu, in quo omnis aedificatio constructa crescit in templum sanctum in Domino. Bernardus Super Cant. et in sermonibus: "Delicata est diuina consolatio, nec datur habentibus alienam".
2. Secundo, ut dicit idem, uirtutem habet confortandi et consumendi. Et ideo ualet contra cardiacam passionem, stomachi indignationem, ad appetitus prouocationem, ad uomitus repressionem, ad cerebri debilitatem confortationem. Significat praelatos debere subiectos confortare in uirtutibus et retrahere a defectibus, et unicuique subuenire in opportunitatibus spiritualibus secundum quod subiacent diuersis passionibus, II Cor. 12: Libentissime impendam et superimpendar ego ipse pro animabus uestris, licet plus uos diligens, minus diligar. Chrysostomus De laudibus Pauli homelia 5: "Nullus Pauli potentiae in curando animas propinquauit". Bernardus Super Cant.: "Discite praelati subditorum uos patres esse, non dominos; patres corripiendo, matres fouendo uos exhibeatis. Producite ubera, suspendite uerbera".
<Cap. 32: De calamento>
Calamentum has habet condiciones siue proprietates.
1. Primo enim, ut dicunt Dioscorides et Platearius, est herba quaedam aromatica menthae similis. Et est duplex calamentum, scilicet montanum, et illud simpliciter melius. Aliud est domesticum, quasi non ita siccum sicut primum; uirtutem habet dissoluendi et consumendi cum calidum sit et siccum in tertio gradu; ualet contra tussim et infirmitates pectoris ex causa frigida. Ex huius herbae floribus et pulueribus fit cum aliis quoddam electuarium, quod dicitur diacalamentum, quod stomachi et intestinorum dolorem sedat, contra rheumaticas et frigidas causas iuuat, morsus reptilium curat et uenenum ad exteriora reuocat, libidinem domat, contra lepram adiuuat et retardat, superfluitatem et humiditatem matricis adnihilat et desiccat, ut dicunt Dioscorides et Platearius.
2. Significant haec a principio quod melior est et debet esse uita praelatorum quam subditorum, et claustralium quam saecularium, et quod sic exsistendo ualet uterque, tam scilicet praelatorum quam claustralium status, ad omnia bona promouenda ex caritate et zelo Dei, et omnia infirma amouenda in uirtute Spiritus Sancti et assistentia influentiae crucifixi. Et hoc est quod uult dicere apostolus in utroque statu efficaciter constitutus, II Cor. 10: Arma, inquit, militiae nostrae non sunt carnalia, sed potentia Deo ad destructionem munitionum, cogitationes destruentes, et omnem altitudinem extollentem se aduersus scientiam Dei, redigentes omnem intellectum in obsequium Christi. Et parati sumus subiugare omnem inobedientiam. Bernardus IV De consideratione: Pastores tales utique debent esse qui "regibus se Ioannem Baptistam exhibeant, Aegyptiis Moysen, fornicantibus Phinees, Eliam idolatris, Eliseum auaris, Petrum mentientibus, Paulum blasphemantibus, negotiantibus Christum. Qui sint in iudicio recti, in consilio prouidi, in iubendo discreti, in disponendo industrii, in agendo strenui, in otio non otiosi, in hospitio non dissoluti, in conuiuio non effusi, in oratorio consueti".
<Cap. 33: De carice>
Carex has habet condiciones siue proprietates.
1. Primo enim, ut dicit Isidorus, est herba durissima et acuta, cuius stipes siue uirgula est triangula, manum secans, ipsam uiolentius contrectantis. Significat impatientes corde, ore et actione, erga se concertantes aut se molestantes, de quibus et huiuscemodi, Prou. 26: Sicut qui apprehendit auribus canem, sic qui pertransit impatiens, et commiscetur rixae alterius. Sed accidit talibus illud quod dicitur, Prou. 14: Qui impatiens est exaltat stultitiam suam. Et in eodem libro: Qui impatiens est, sustinebit damnum. Quo contra Augustinus in epistola Ad Marcellinum: "Magis debet quis cauere ne perdat patientiam quam aliquam aliam rem". Seneca De quattuor uirtutibus: "Omnis doloris remedium est patientia".
2. Secundo, ut dicit idem, folia habet in utroque latere secantia et acuta ad modum gladii repraesentantia pyramidalem formam. Significat bilingues et detractores ex omni parte caritatem ferientes et, quantum in se est, usque ad intima dissecantes, Prou. 26: Verba bilinguis quasi simplicia, et ipsa perueniunt us que ad interiora uentris. Quomodo si argento sordido uelis ornare uas fictile, sic labia tumentia cum pessimo corde sociata. Bernardus Super Cant.: "Ferit caritatem in omnibus, lingua maledicta".
3. Tertio, ut dicit idem, numquam laedit aliquem nisi primitus contingatur. Significat hypocritas qui satis in pace uersantur sibi relicti, sed aliquo modo tacti uerbo aut facto in praesentia uel in absentia, dummodo nouerint, impatientissimi fiunt, contra quos Dominus ex euangelio Matth. 7 praemunit: Numquid colligunt, boni et ueri homines supple, de spinis uuas, aut de tribulis ficus? Gregorius in libro Dialogorum: "Qualis unusquisque apud se lateat, contumelia illata probat".
4. Quarto, ut dicit idem, in loco palustri et molli crescit, et tamen non modicam duritiam pariter et acumen se habere ostendit in substantia sua. Significat hypocritas in occulto molles, in manifesto zelantes, II Tim. 3: Habentes speciem quidem pietatis, uirtutem autem eius abnegantes. Et hos deuita. Eph. 5: Quae enim in occulto fiunt ab ipsis, turpe est etiam dicere. Nolite ergo communicare operibus infructuosis tenebrarum, magis autem redarguite. Quo contra Augustinus Ad Probam de orando Deum: "Animus non est sanus nisi quando temporalibus aeterna praeponit".
<Cap. 34: De carduo>
 Carduus has habet condiciones siue proprietates.
1. Primo enim, secundum Isidorum, est genus herbae uel fruticis spinosi cuius natura mordax est et austera. Significat duros et austeros aliis, Iob 39: Induratur ad filios suos, quasi non sint sui. Quo contra Eph. 4: Estote autem inuicem benigni, misericordes donantes autem uobismetipsis. Act. 7: Viri fratres estis, ut quid nocetis alterutrum? Vnde dicit beatus Augustinus, in libro 83 Quaestionum, quod etiam nullius hominis amicitia aspernanda est propter conspectum alicuius infirmitatis. Narrat etiam beatus Clemens in Itinerario quod beatus Petrus plurimum austerus erat sibi, multum condescensiuus discipulis et sociis.
2. Secundo, ut dicit Dioscorides, est herba aculetas habens hastas et in summitate spinosa habens capitella in quibus semen cardui continetur. Significat superbiam uel tyrannidem potentum huius saeculi circa oppressionem pauperum subiectorum, Prou. 27: Dux indigens prudentia multos opprimet per potentiam. Leo rugiens et ursus esuriens, princeps impius super populum pauperem. Exemplum in Roboam filio Salomonis, III Reg. 12, qui propter suam tyrannidem reddidit imperium bipartitum, Eccli. 47. Exemplum etiam in Decio et Iuliano apostata qui propter suam tyrannidem perdiderunt imperium et perierunt, ut patet in Historia Ecclesiastica et Tripartita.
3. Tertio, ut dicit idem, sucus eius alopecias, id est fluxus capillorum curat. Significat pietatem aliorum in austero sibi homine esse occasionem amotionis ab infirmis spiritualiter ueteris uitae cogitationum frequentium, Prou. 22: Qui pronus est ad misericordiam, benedicetur; de panibus enim suis dedit pauperi. Rom. 12: Noli uinci a malo, sed uince in bono malum. Et praecedit: Hoc enim faciens carbones ignis congeres super caput eius. Narrat Seneca De clementia cap. 9, quod quidam potentissimus conabatur multum delere inimicum, nec poterat. Consuluit uxorem, qui respondit: "Fac ut medicus. Si non profecisti crudelitate, proba clementia. Ignosce illi". Quod illa adimplens tradidit ei consulatum, et sic eum fidelissimum et fidissimum semper heredem habuit.
4. Quarto, ut dicit idem, radix eius in aqua decocta cupiditatem potatoribus subministrat. Significat auaritiam siue diuitiarum concupiscentiam malo amore inflammatam et aspiratione succedentis diaboli in corde hominis excitatam radicem esse et uiam ad omnia uitia et peccata, maioremque sitim administrare ad omnia mala, I Tim. ultimo: Radix enim omnium malorum est cupiditas, quam quidam appetentes errauerunt a fide et inseruerunt se doloribus multis. Et praecedit ibidem: Nam qui uolunt diuites fieri, incidunt in tentationem et in laqueum diaboli, et desideria multa inutilia et nociua quae mergunt hominem in interitum et perditionem. Vnde poeta: "Crescit amor nummi quantum ipsa pecunia crescit". Seneca De quattuor uirtutibus: "Auaro nihil aliud optandum est nisi quod diu uiuat".
5. Quinto, ut dicit idem, quamuis sit aculeatus et spinosus et asperrimus, tamen matrici utilissimus est, et ideo a mulieribus desideratur quia iuuat ut masculos procreent. Significat malos homines esse bonis occasionem aliquando fortioris boni. Exemplum in fratribus Ioseph, Gen. 37, qui dum uendentes et distrahentes eum, putauerunt elongare ab ordinatione Dei circa eum, magis approximauerunt, immo uiam et dispositionem ad dignitatem ei summe praeparauerunt, ut experimento discerent et probarent in se ipsis et notum facerent secuturis, quod non est sapientia, non est prudentia, non est consilium contra Dominum. Augustinus Super Ps.: "Ne putetis gratis esse malos in hoc mundo. Omnis enim malus, aut ideo uiuit ut corrigatur, aut ut per illum bonus exerceatur. Vtinam ergo qui nos modo exercent, conuertantur, ut conuersi et ipsi nobiscum pariter exerceantur".
6. Sexto, ut dicit idem, semen eius exterius nigrum est, sed album interius in medulla. Significat religiosos uiros exterius despicabiles mundo, sed interius candidos innocentia et gratiosos Deo, Cant. 1: Nigra sum sed formosa, filiae Ierusalem. Ideo dilexit me rex, et introduxit me in cubiculum suum. Exemplum in beato Martino et beato Francisco, ut habetur in uitis eorum et gestis: habitu et apparatu exteriori apparebant despicabiles et abiecti mundo, sed innocentia et sanctitate mentis erant gratissimi coram Deo, ita ut uere probarent uerba Saluatoris, Luc. 16, esse uerissima quibus dicitur: Quod hominibus altum est, abominatio est ante Deum. Et illud I Reg. 16: Homo uidet ea quae parent, Deus autem intuetur cor.
7. Septimo, ut dicit idem, nascitur in locis incultis, depascitur ab asinis et bestiis conculcatur, iuxta illud IV Reg. 14: Transierunt bestiae saltus et conculcauerunt carduum. Significat religiosos uiros uita asperos, habituque incultos, contemni et despici, et ab asininis, id est carnalibus et brutalibus hominibus. Ipsi sermonem tuum seruauerunt,et mundus eos odio habuit. Exemplum in beato Hieronymo persecutionem passo a talibus, ut habetur in legenda eius. Prou. 14: Ambulans recto itinere et timens Deum, despicitur ab eo qui infami graditur uia.
8. Octauo, ut dicit idem, semen eius et radix uesci possunt. Significat sanctorum uirorum uitam et doctrinam maxime alios aedificare et spiritualiter reficere, Iob 29: Radix mea aperta est secus aquas, et ros morabitur in messione mea. Cantatur de beato Francisco: "Vita doctrina splenduit, sic praefuit quod profuit uiua lucerna populis". Propter praemissa duo dictum est apostolis, Matth. 5: Vos estis sal terrae. Vos estis lux mundi. Sal, propter sanctitatis exempla; lux propter ueritatis documenta.
9. Nono, sicut ponit idem, est quoddam genus cardui quod sine interuallo tota aestate floret, et uno flore cadente concipit alium, cuius aculei arescente folio desinunt pungere. Significant homines mundanos florere in praesenti sed arescere in futuro; siue significat gloriam et potentiam huius saeculi breuem durationem, Eccli. 10: Omnis potentatus breuis uita. Is. 40: Omnis caro foenum, et omnis gloria eius quasi flos foeni. I Macch. 2: A uerbis uiri peccatoris ne timueritis, quia gloria eius stercus et uermis est. Propterea optime faciebat Paulus qui, sicut ponit Chrysostomus De laudibus eius homelia 1: "Sic despiciebat uniuersa quae cernimus uelut solet herba putrefacta contemni". Glossa Iac. 1, super illud Omne gaudium etc.: "Nolite mirari, fratres, si mali in mundo florent et uos patimini, quia non est christianae religionis bonos in temporalibus exaltari, sed potius deprimi, sed spe illius boni ad quod tenditis omnia aduersa quae uobis contingerint superare. Mali nihil habent in caelo, et uos nihil in isto saeculo". Huc usque Glossa et est Augustini.
10. Decimo, ut ponit idem, sunt quidam alii cardui spinosi et frugibus inimici, et abundant in semine, et ideo uix possunt exstirpari ubi semel crescunt, nisi affuerit cultoris diligentia carduos exstirpantis. In ipsorum autem exstirpatione cultor laesionem patitur et puncturam. Significant haereticorum pullulationes multimodas et difficillimam et angustiosam exstirpationem eorum siue earum, II Cor. 1: Nolo enim uos ignorare, fratres, de tribulatione nostra quae facta est in Asia, quoniam supra modum grauati sumus et supra uirtutem, ut taederet nos etiam uiuere. I Tim. 4: Spiritus autem manifeste dicit, quia in nouissimis diebus discedent quidam a fide, attendentes spiritibus erroris et doctrinis daemoniorum, in hypocrisi loquentium mendacium et cauteriatam habentes conscientiam etc. Chrysostomus De laudibus Pauli homelia 6: "Quando enim Paulus maledixit Alexandro aerario, et ceteris talibus haereticis nominatim, non sermo erat iracundiae sed doloris, qui certe de iniuria ortus est ueritatis". Scribit beatus Hieronymus in libro Illustrium uirorum quod beatus Ioannes euanglista in urbe cum discipulis suis aliquibus, obuios habuit haeresiarchas illos duos Cherintum et Marcionem. Dicente autem Marcione apostolo "Cognoscitis nos?" Respondit apostolus: "Cognosco te, primogenitum diaboli!" Similiter Glossa super II Ioan. dicit quod beato Ioanne, exsistente semel ex causa necessaria in balneis cum quibusdam discipulis, superuenit Cherintus haeresiarcha cum suis, uolens et ipse lauari. Videns uero apostolus eum uenientem ait suis: "Fugiamus hinc, ne et balneae ipsae corruant in quibus lauari uult Cherintus inimicus eritatis".
<Cap. 35: De carica>
Carica habet has condiciones siue proprietates.
1. Primo enim, ut dicit Isidorus, est ficus sicca a copia sic uocata. Nam ficus singulis annis ter quaterue fructus gignit, atque altero maturascente alter aboritur et succedit. Significat opera caritatis quae numquam deficiunt uel quiescunt, sed semper sancta affluentia reuirescunt atque proficiunt, Eph. 3: In caritate radicati et fundati, ut possitis comprehendere cum omnibus sanctis quae sit altitudo et longitudo, sublimitas et profundum. Scire etiam supereminentem scientiae caritatem, ut impleamini in omnem plenitudinem Dei. Gregorius in homelia Pentecostes: "Amor Dei numquam est otiosus. Operatur enim magna, si est. Si uero renuit operari, amor non est. De dilectione Dei mens et lingua manusque requiratur".
2. Secundo, ut dicit idem, caricae a senibus saepe in cibo sumptae dicuntur detundere eorum rugas. Significat opera caritatis ex deuotione frequentata cum discretione et maturitate quotidiana purgare delicta, Prou. 20: Vniuersa delicta operit caritas. I Pet. 4: Ante omnia autem mutuam in uobismetipsis caritatem continuam habentes, quia caritas operit multitudinem peccatorum. Exemplum narrat beatus Hieronymus De uitis patrum de quodam uiro et uxore qui omnem substantiam et lucrum ex caritatis affectu diuidebant primo in pauperes, secundo in peregrinos, tertio in sustentationem suam, et sic in uirginitate uiuentes iacebant induti saccis. De quibus reuelatum est duobus patribus, uolentibus scire merita propria, quod non ad eorum mensuram peruenissent.
 3. Tertio, ut dicit Dioscorides, carica inter fructus est dulcior, et est utilis in cibo et in medicina. Significat fructus caritatis esse suauissimos et utillimos per omnia, Iac. 3: Quae desursum est sapientia, est plena misericordia et fructibus bonis. Vnde dicit Ambrosius in uersiculis Mandati caene Domini: "Caritas est summum bonum, amplum donum, in qua pendet totus ordo praeceptorum. Vbi caritas, et amor" etc.
4. Quarto, ut dicit idem, carica multum nutrit et impinguat, debiles confortat, pectus mundificat, tussim sedat, uocem clarificat, faucium tumorem mitigat, renes et uesicam et matricem purgat. Coctae in uino cum absinthio hydropsim curant. Tritae cum sinapi pruriginem aurium purgant. Significant caritatem quae utiliter et spiritualiter omnia supradicta facit in anima. Nam ualde nutrit Deo et saginat affectus, confortat pusillanimes, cor reddit mundum, inquietudinem mundalium aufert, uerba efficit sana, superbiam et arrogantiam tollit, luxuriam et immunditiam ex omne parte compescit, inflammat ad amorem Dei et afficit amaritudinem Christi passi, cupiditatem subtrahit, ex humilitate et deuotione Euangelii curiositatem scientiae mundanae abicit. Et hoc est quod dicit apostolus, I Cor. 13: Si linguis hominum loquar et angelorum, caritatem autem non habeam, factus sum uelut aes sonans aut cimbalum tinniens. Ambrosius in uersibus Ad mandatum: "Qui non habet caritatem, nihil habet" etc. Hugo in libro De laudibus caritatis:Caritas est quae sola ab initio seruis Dei mundi huius honores, diuitias, et delicias fugere persuasit. Ipsa est quae non facit arridere prosperis, non delectari blandis, et non aggratulari laetis. Signa caritatis sunt, inquit idem ibidem, semper cogitare quomodo possit ad Deum peruenire, mundum derelinquere, scandala euadere, ueram pacem inuenire, semper cor sursum habere, mirari caecitatem diligentium saeculum et quomodo non omnes ista caduca contemnunt, deridere huius mundi gloriam, et quam stultum sit in his quae transeunt confidere, et si quando ambulat, sedet, iacet, agit uel loquitur Deum cogitare et ad haec alios hortari. Huc usque Hugo.
<Cap. 36: De cimino>
Ciminum has habet condiciones siue proprietates.
1. Primo enim, secundum Dioscorides et Macrobium, est semen paruum aromaticum, colore pallidum. Significat humiles siue pauperes Euangelii redolentes, uita et doctrina siue abstinentia et castitate caelica, Matth. 5: Beati pauperes spiritu quoniam ipsorum est regnum caelorum. Beati mundo corde. Il Cor. 2: Deo autem gratias qui semper triumphat nos in Christo Iesu, et odorem notitiae suae manifestat per nos in omni loco. Scribitur de beato Dominico: factus est sanctus Dominicus odor bonus Deo et hominibus: quasi flos rosarum in diebus uernis. Et quasi thus redolens in diebus aestatis. Scribitur de beato Nicholao quod erat mirandae abstinentiae et horrebat et fugiebat, quasi quandam pestem, familiaritates mulierum, propter quae et his similia crescebat quotidie fama bonitatis eius quae ubique laudem ferebat Nicholai.
2. Secundo, ut dicunt iidem, est calidum et siccum in secundo gradu. Significat inflammatos diuina gratia et denudatos pro Christi imitatione omni terrena substantia siue consolatione mundana. De talibus erat Dauid qui dicebat: Inflammatum est cor meum, et renes mei commutati sunt, et ego ad nihilum redactus sum. De talibus erat beatus Franciscus, de quo cantatur: "In Dei feruens opere, statim ut sua uendit, pauperibus impendere, pecuniam intendit. Quae graui suo pondere cor liberum offendit. Quam formidante paupere presbytero recipere, abiecta uilipendit".
3. Tertio, ut dicunt iidem, uirtutem habet diureticam et fumositatis subtiliatiuam, digestionis confortatiuam, uentositatis mitigatiuam, doloris stomachi et inflationis repressiuam, si in aceto primo infusum assetur. Item, insufflatum naribus sternutationem prouocat, sanguinem de naribus profluentem sedat, tumorem faucium et dolorem mitigat atque sanat cum baccis lauri rheuma frigidum <compescit> et coagulatum in oculo uel circa sanguinem. Mixtum cum cera munda discutit et dissoluit liuorem ex concussione siue collisione uel alio modo factum. Puluis eius cum cera noua bene commixtus et saepius appositus totaliter tollit. Eius etiam nimius usus discolorationem faciei inducit. Secundum etiam Plinium libro XX cap. 16, intestinorum dolores discutit et uiscerum tortiones. Haec autem singula spiritualiter facit humilitas in Christi caritate radicata, siue caritas in Euangelii humilitate fundata. Nam subtiliat hominem siue extenuat terrena substantia, confortat in diuina gratia, elongat ab omni uana gloria, liberat ab omni mundana tristitia, separat ab omni dissolutione inordinata. Et haec omnia facit maxime si amaritudine passionis Christi fuerit respersa et ipsius transformatione inflammata. Mentem ab immunditiis et cogitationibus mundanis expurgat, malas consuetudines sequestrat, superbias et elationes linguae refrenat, adductis in medium siue ante oculum exemplis odoriferis sanctorum fide et uita uirentium, uitia naturae inolita uel naturalis intelligentiae ignorantias, liuores et odia adiuncta consideratione humanitatis Christi mundissime purgat, mortificationemque carnis pro Christi imitatione induere facit, perturbationibus etiam internis et amaritudinibus mentis obuiat et resistit. Propter quae omnia assequenda forma ipsius humilitatis et caritatis Saluator noster clamabat, Matth. 11: Venite ad me omnes qui laboratis et onerati estis, et ego reficiam uos. Tollite iugum meum super uos et discite a me, quia mitis sum et humilis corde, et inuenietis requiem animabus uestris. Augustinus De sancta uirginitate: "Non enim inuenitur aliter requies animae, nisi in quieto tumore digesto". Idem in I libro Confessionum: "Domine, fecisti nos ad te, et inquietum est cor nostrum donec requiescat in te".
<Cap. 37: De coriandro>
 Coriandrum has habet condiciones seu proprietates.
 1. Primo enim, ut dicit Isidorus libro XVII, est semen quoddam odoriferum minutum, a Graecis ????a???? dictum. Significat pauperes Euangelii redolentes humilitate et uitae sanctitate, de quibus erat apostolus cum dicebat, II Cor. 2: Christi bonus odor sumus Deo etc. Augustinus Super Ioannem: "Amasti bene agentem, uixisti bono odore. Inuidisti bene agenti, mortuus es bono odore".
2. Secundo, ut dicit idem, hoc semen in uino dulci datum homines reddit ad uenerem promptiores. Cauendum tamen est ne nimis detur, quia absque dubio amentiam induceret et furorem. Significat uanitatem huius saeculi quae delectationi gulae et ebrietatis commixta et copulata pronissimos ad luxuriam efficit et multiplicata et assuetudini data reprobos efficit et insanos. De talibus dicit apostolus, Rom. 1: Propterea tradidit eos Deus in reprobum sensum, ut faciant ea quae non conueniunt. Quo contra Eph. 5: Nolite inebriari uino in quo est luxuria. Ps. 39: Beatus uir, cuius est Domini spes eius, et non respexit in uanitates et insanias falsas. Poeta: "Queritur: Egistus quare sit factus adulter? In promptu est causa: desidiosus erat". Eapropter uitanda sunt otia, uitandae sunt uanitates, quia omnino periculosae.
3. Tertio, ut dicunt Isidorus et Papias, haec herba cum suo semine canibus est uenenosa; nam interficit eos si ab eis aliquotiens assumatur. Significat quod aliquando quod bonis hominibus est salutiferum, malis est pestiferum. Eapropter, II Cor. 2: Aliis sumus odor mortis in mortem, aliis odor uitae in uitam. Et ad haec quis tam idoneus? Augustinus Super Ioannem: "Amasti bene agentem, uixisti bono odore. Inuidisti bene agenti, mortuus es bono odore".
4. Quarto, ut dicunt iidem, semen coriandri in cibo sumptum est calefactiuum et constrictiuum et somnii prouocatiuum. Significat quod sacra Scriptura se possidentem restringit ab illicitis, inflammat supernis desideriis, allicit aeternis quietibus et tranquillitatibus, Sap. 8: Cogitans apud me et commemorans in corde meo, quoniam immortalis est in cogitatione sapientia, et in amicitia illius delectatio bona, et in operibus manuum illius honestas sine defectione, et in certamine loquelae illius sapientia, et claritas in communicatione sermonum illius. Circuibam quaerens ut mihi eam assumerem. Hieronymus Ad Paulinum de omnibus diuinae historiae libris: "Oro te, frater carissime, inter haec uiuere, ista meditari, nil aliud nosse, nil quaerere. Nonne tibi uidetur iam in terris regni caelestis habitaculum?" Augustinus in epistola 3 Ad Volusianum: "Hortor te, fili, ut Scripturarum certe uere sanctarum curam te non pigeat impendere".
5. Quinto, ut dicit Macrobius in libro suo, herba coriandri in se est odorifera quamdiu est integra, confricata uero manibus foetet; semen uero eius est candidum et exiguum. Significat hominem qui, quamdiu est castus et uirgo innocens et paruus in oculis suis, omnibus est acceptus. Corruptus uero et incestuosus effectus, effrons et superciliosus siue mundanis coaptatus omnibus est reprobus et infaustus. Exemplum in Diua filia Iacob, Gen. 34, et in Thamar filia Dauid, II Reg. 13, quam etiam ipsius corruptor exosam habuit.
<Cap. 38: De coloquintida>
Coloquintida habet has condiciones siue proprietates.
1. Primo enim, ut dicit Isidorus libro XVII, est genus herbae amarissimae, cucurbita scilicet agrestis, quia more cucurbitae pagella tendit iuxta terram, siue in sepibus fructu modico et rotundo similis cucumeri usuali. Significat amorem saeculi per affectum malorum se diffundentem et blande lateque afficientem, sed in nouissimo siue in ueritate amaricantem, Prou. 5: Fili mi, ne intenderis fallaciae mulieris. Fauus enim distillans labia eius, et nitidius oleo guttur eius. Nouissima uero eius amara, quasi absinthium, et lingua eius quasi gladius biceps. Bernardus Super Cant.: "Duo sunt mala, quae uel sola uel maxime militant aduersus animam, scilicet amor mundi et superfluus sui amor". Sicut nec odium ueritatis iudicium nescit. "Suspectus mihi est amor, cui aliud quid spes suffragari uidetur. Infirmus qui forte, spe subtracta, aut exstinguitur aut minuitur. Impures est, qui et aliud cupit".
2. Secundo, ut dicit Dioscorides, coloquintida quae dicitur cucurbita alexandrina, secundum ipsum, aliquando inuentur sola, et tunc est mortifera et uenenosa, sicut herba quae dicitur squilla, id est caepa marina. Sed quando inuenitur cum multis, non ita per omnia est nociua. Significat singularitatis uitium esse periculosum, et in societate stare esse tutum, Eccle. 4: Vae soli, quia cum cediderit, non habet subleuantem se. Si fuerint duo, fouebuntur mutuo. Vnus, quomodo calefiet? Augustinus in Confessionibus: "Turpis est omnis pars quae non conuenit suo toti".
3. Tertio, ut dicit idem, puluerizata ualet contra quotidianam scabiem et quartanam habet uirtutem consumendi et dissoluendi, diuidendi et penetrandi, phlegma et melancholiam purgandi. Dolori dentium subuenit, lumbricos, id est longos et lubricos uentris uermes excludit, uermes aurium interficit, splenis et epatis duritiem aperit si sucus eius cum feniculo propinetur. Eius decoctio hemorroidas, id est sanguinis uenas, aperit; menstrua prouocat et educit. Habet autem medullam, semen et corticem. Medulla est optima in medicina, semen secundario, sed cortex modicae est uirtutis. Illa autem eius medulla est laudabilis quae est alba et cui semina bene sunt inserta. Illa autem parum attendenda quae cum concutitur multum sonat. Similiter quando de facili puluerizatur, tunc maxime in suo uigore habet suprapositas siue superius narratas medicinales condiciones et bonas proprietates et laudes.
4. Significat coloquintida in omnibus praelibatis suis uirtutibus magnis et minoribus seu minimis poenitentiae sanctae uirtutes et efficacias spirituales uarias quas facit in hominibus, secundum plus et minus, secundum maiorem et minorem dispositionem eorum. Nam, iuxta praemissa procedendo per ordinem, ipsa poenitentia in anima bene humiliata et contrita ueraciter quotidianos defectus siue consuetudines inordinatas amouet. Quartanam similiter uitii quadriformis, scilicet superbiae, id est amoris propriae excellentiae, auaritiae, gulae et luxuriae, subtrahit; dolores et perturbationes habitos pro temporalibus rebus expellit. Genimina peruersa siue conceptus foedos interficit, pruritus curiositatum excludit, duritias de interioribus secludit, et ad pietatem remollit, peccatorum mortalium uias claudit, immunditias omnes pestiferas de mente educit. In summa etiam accipiendo quidquid est poenitentiae sanctae uirtute, tam quantum ad medullam castarum intentionum et praecordiis insertorum sacrorum desideriorum, quam quantum ad sermonum et morum compositas et aedificatorias siue alias proportionaliter aliis utiles exhibitiones totum est Deo placitum, angelis gratum, Ecclesiae fructuosum. Propter has igitur nobiles et utiles consecutiones ad poenitentiam tara Baptista uenerabilis quam Saluator noster in principio suae praedicationis primo proposuerunt, Matth. 3: Poenitentiam agite; appropinquauit enim regnum caelorum. Beatus etiam Petrus in die Pentecostis, Spiritu Sancto recepto, praedicauit dicens, Act. 2: Poenitentiam agite, et baptizetur unusquisque uestrum in nomine Iesu Christi, et in remissionem peccatorum uestrorum, et accipietis donum Spiritus Sancti. Et hoc est quod dicit beatus Augustinus De poenitentia: "Poenitentia, inquit, est quaedam res optima et perfecta, quae omnes defectus reuocat ad perfectum". Acsi aperte diceret: poenitentia est quae ab anima omnia mala pellit et in eam omnia bona adducit, omnia uitia de ea excludit, et omnes in ea uirtutes inserit.
<Cap. 39: De croco>
Crocus has habet condiciones siue proprietates.
1. Primo enim, ut dicit Isidorus libro XVII, herba eius in foliis per totam hiemem ualde uiret, nec deponit suum uirorem quantumcumque frigus intendatur. In aestate uero deficiunt folia eius penitus et marcescunt. Significat illos, qui ex fide uirente in eis, sunt constantissimi in aduersis et humillimi in prosperis. De talibus, II Cor. 4: In omnibus tribulationem patimur sed non angustiamur humiliamur sed non confundimur, deicimur sed non perimus. Ps. 87: Exaltatus autem, humiliatus sum et conturbatus. Exemplum in beato Bernardo, de quo scribitur in legenda sua, quod patientia maxime praeditus erat et praecipue in dissimulando personales iniurias siue transitoria damna. In humilitatis quoque uirtute tantum excreuerat ut non possit tantum honorari et sublimari ab aliis quantum deprimi a se ipso. Quando enim honorabatur a dominis mutuum uel somnium reputabat; quando uero inueniebat se inter simplices fratres, tunc reputabat in propriam redisse personam.
2. Secundo, ut dicit idem Isidorus libro eodem, flos eius et herba est aspectui amabilis et olfactui multum delectabilis. Significat sanctorum uitam esse amoene moribus, gratiosam et suaueolentem aedificatione et fama, Esth. 9: Crescebat quoque quotidie fama bonitatis eius, et per cunctorum ora uolitabat. Cantatur de beato Bernardo quod prima uirtus eius habitus corporis sui quod ita composite et uno modo semper agebat ut "nil appareret in eo quod posset offendere intuentes. Totum in eo disciplinatum, totum insignae uirtutis". Scribitur etiam de beato Dominico quod tanta morum honestate pollebat, tanto in omnibus diuini feruoris impetu ferebatur, ut ipsum esse uas honoris et gratiae. Nemo, qui uitam eius diligenter auerteret, dubitaret.
3. Tertio, ut dicit Dioscorides, si manducetur in cibo ualet multum contra debilitatem stomachi et defectum cordis. Significat quod uerba Dei gratiosa et odorifera, si inuiscerentur, confortant animam et recreant cor contra omnem infirmitatem et debilitatem spiritualem, Ioan. 6: Verba quae ego locutus sum uobis, spiritus et uita sunt. Ier. 15: Inuenti sunt sermones tui, et comedi eos, et factum est mihi uerbum tuum in gaudium et laetitiam cordis mei, quoniam inuocatum est nomen tuum super me, Domine Deus meus. Hieronymus Ad Paulinum de omnibus diuinae historiae libris: "Oro te, frater carissime, inter ista uiuere, ista meditari, nil aliud nosse, nil quaerere. Nonne tibi uidetur iam hic in terris regni caelestis habitaculum?" Augustinus in epistola 3 Ad Volusianum: "Hortor te, ut Scripturarum certe uereque sanctarum curam non pigeat impendere. Sincera enim et solida res est nec inane aliquid aut pendulum crepitat nec fugatis eloquiis ambit animum. Apostolorum uero linguas praecipue exhortor ut legas. Ex his enim ad cognoscendos prophetas excitaberis quorum testimoniis utuntur apostoli".
4. Quarto, ut dicit idem, destruit inflationes oculorum et dolores si superponatur maxime cum uino mixtum. Sic uerba Dei cum feruore gratiae suscepta et superposita animae cessare faciunt et rescindunt omnem superbiam et omnem perturbationem mundanam, Hebr. 4: Viuus enim sermo Dei et efficax, penetrabilior omni gladio ancipiti, pertingens quoque usque ad diuisionem animae ac spiritus, compagum quoque et medullarum, discretor cogitationum et intentionum cordis. Et non est ulla creatura inuisibilis in conspectu eius. Hieronymus in epistola Ad Nepotianum: "Ama scientiam Scripturarum, et carnis uitia non amabis". Damascenus in libro suo: "Pulsemus igitur paradisum optimum Scripturarum".
5. Quinto, ut dicit idem, qui crocum prius biberit liquefactum seu tritum ebrietatem uel crapulam non timebit. Similiter qui coronam de floribus eius portat. Significat quod qui uerba Dei cum deuotione trahit in se uel capiti mentis circumfert atque circumdat, stoliditatem uel insaniam animae non timebit, sed neque in obliuionem sui transire ualebit, Prou. 30: Omnis sermo Dei ignitus, clypeus est omnibus sperantibus in se. Vnde dicit Adamantius Super Ios. XV quod "uerba sanctae Scripturae sunt uirtuosiora quam aliqua umquam carmina, et naturaliter incantantium uenenata". Hieronymus etiam scribit in libro De uitis patrum de quodam magno sene qui dicebat quod uerba sanctae Scripturae prolata, etiam per non intelligentem, ualde ualent in periculis et tentationibus. Et dabat exemplum de uerbis incantationum quae fugant serpentes qui intelligunt prolata per illos qui intellectum non habent.
6. Sexto, ut dicit idem, flos croci illinitus igni sacro subuenit ei. Significat quod uerba Dei refricata in anima exstinguere habent luxuriam quae, sicut habetur Iob 31: Est ignis usque ad consumptionem deuorans, et omnia eradicans genimina. Eccli. 18: Nonne ardorem refrigerabit ros? Sic et uerbum bonum melius quam datum. Hieronymus Ad Nepotianum: "Ama scientiam Scripturarum, et carnis uitia non amabis".
7. Septimo, ut dicit Plinius libro XX cap. 20, serpentum et aranearum morsus et scorpionum curat. Significat uerba Dei ualere ualde contra hostiles impugnationes et diabolicas uexationes, Eph. 6: Accipite armaturam Dei, et gladium spiritus (quod est uerbum Dei). Non enim est nobis colluctatio aduersus carnem et sanguinem, supple tantummodo sed aduersus principes et potestates, rectores tenebrarum harum contra spiritualia nequitiae in caelestibus. In huius rei argumentum et ualidissimum exemplum: Saluator noster tentatus a diabolo, Matth. 4, de triplici principali uitio semper uicit et triumphauit de tentatore, Scripturarum sanctarum in medium adducto testimonio. Simile fecit beatus Martinus qui diabolum ad se purpuratum et renitentem euntem praetextu Christi deicit solo Scripturae testimonio: "Dominus, inquit, ipse Iesus Christus non purpura indutum aut diademate renitentem uenturum se esse praedixit".
<Cap. 40: De caepe>
Caepa siue caepe has habet condiciones siue proprietates.
1. Primo enim, ut dicit Isidorus, est acuti saporis et lacrimosi odoris. Significat feruorem poenitentiae et illacrimationem lamentationis internae ex consideratione diuinae maiestatis offensae, Ps. 6: Lauabo per singulas noctes lectum meum, lacrimis meis stratum meum rigabo. Scribitur de beato Petro, et habetur in gestis eius, et Clemens uberrime; in cuius rei remedium ferebat sudarium.
2. Secundo, ut dicit Dioscorides, comestum caepe fastidium tollit, oris foetorem diminuit, uentrem mollit, cibos condit. Sucus eius cum melle caliginem oculorum detergit, lethargicis subuenit, auribus cum lacte mulieris instillatus dolorem earum sedare consueuit, comestum temperate ut conuenit uiscosos humores incidit, ora uenarum aperit, urinam et menstrua prouocat et educit, uenenum morsus rabidi canis exstinguit, ac aliis morsibus uenenatis resistit et succurit, cutem clarificat, poros aperit, et ideo sudorem prouocat et educit. Comestum uero crudum nihil nutrimenti corpori tribuit. Cholericis obest, phlegmaticis conuenit, sitim facit, inflationem gignit acumine suo caput percutit atque laedit. Nimis comestum aliquando maniam et insaniam inducit; terribilia somnia uidere facit, praecipue si ab exeuntibus aegritudinem comestum fuerit. Lacrimas solo odore prouocat et uisum laedit. Vtile est ad medicinam et ad cibum eo modo quo dictum est. Viscosae et frigidae est naturae, et maxime id quod est oblongum et magis rufum quam album, magis siccum quam recens, magis crudum quam coctum. Optimum est quod rotundissimum et acrius, rufum quam candidum, et crudum quam coctum.
 3. Omnia et singula praemissa efficit spiritualiter in anima contrita poenitentia euangelica, secundum dispositiones hominum in plus et in minus, sicut potest auertere qui prudenter uult sigillatim eam considerare, et dignius poenitenti digniores condiciones siue proprietates attribuere, remissiusque agenti uel dolenti seu satisfacienti minus dignas condiciones ascribere. Quomodo autem omnia praelibata faciat euangelica poenitentia in animabus dispositis, scribit apostolus II Cor. 7: Quae secundum Deum tristitia est, poenitentiam in salutem stabilem operatur. Ecce enim hoc ipsum contristari uos secundum Deum, quantam in uobis sollicitudinem operatur, sed defensionem, sed indignationem, sed desiderium, sed timorem, sed emulationem, sed uindictam. In quibus uerbis, secundum magistros Parisienses, notantur septem effectus uerae poenitentiae siue uniuersalis profectus uere poenitentis, sicut auerti potest ex ipsis litterae uerbis.
4. Primus est sollicitudo emendationis. Secundus est defensio siue oppositio contra insultus diabolicae tentationis. Tertius est indignatio contra peccata praeteriti temporis. Quartus est timor recidiuationis. Quintus est desiderium perfectionis. Sextus est emulatio boni exempli praebitionis et perceptionis. Septimus est expetitio castigationis siue uindictae proprii corporis. Eapropter dicit beatus Augustinus: "Poenitentia est quaedam res optima et perfecta, quae omnes defectus reuocat ad perfectum". Exempla habemus de hoc in Dauid, II Reg. 12; in Manasse, II Paral. 33 et ultimo in oratione sua; in Maria Magdalena, Luc. 7; in Petro, Matt. 26; in Paulo, Act. 9 et I Tim. 1.
<Cap. 41: De caepe siluestri>
Caepe siluestre, siue caninum qui uocatur squilla, has habet condiciones siue proprietates.
1. Secundum enim Plinium, libro XX cap. 7, quamuis non sint bene comestibiles huiusmodi caepe, sunt tamen multum medicinales. Ipso enim olfactu caligini medentur, magis autem unctione prouocant, cris ulcera sanant, morsus caninos cum melle et uino curant; morsibus etiam serpentum obuiant; auricularum sonitum et grauitatem emundant et amouent, cum adipe anserino aut cum melle lumborum dolores iuuant; uulnera cum melle purgant et sanant.
2. Significant opera misericoridiae facta ex uera radice pietatis siue transformatae compassionis in proximum propria peccata uaria languoresque spirituales et defectus personales siue quotidianos multimodos expurgare ueraciter atque curare, et maxime quando adest feruor caritatis, dulcedo deuotionis et saginatio unctionis interioris, Tob. 12: Bona est oratio cum ieiunio, et eleemosyna magis quam thesauros auri condere, quoniam eleemosyna liberat a morte, et ipsa est quae purgat peccata, et facit inuenire uitam aeternam. Luc. 11: Quod superest, date eleemosynam, et ecce omnia munda sunt uobis. Chrysostomus in quodam sermone: Felix eleemosyna quae in pauperis dextera collocatur. Hanc mihi, non calumniator extorquet, non inuidus criminatur, non latro aufert, non fur nocturnus diripiet, non seruus meditans fugam inuadet, sed semper est tuta, semper integra, semper salua.
<Cap. 42: De cucumere>
Cucumer domesticus has habet condiciones siue proprietates.
1. Nam, ut dicit Dioscorides, cucumeris natura frigida est. Ventrem soluit, stomacho accomodatur, quibus animus deficit succurrit odore, folia eius trita uulneribus medentur quae impressit caninus morsus. Semen eius tritum et cum uino dulci potui datum uesicam adiuuat laborantem.
2. Significat poenitentiam euangelicam facientem spiritualiter in anima omnia et singula supradicta, sicut auertere et considerare potest et adaptare sapiens lector, exemplo earum moralitatum quae factae sunt multotiens supra in similibus casibus, Act. 2: Poenitimini et baptizetur unusquisque uestrum in nomine Iesu Christi in remissionem peccatorum, et accipietis donum Spiritus Sancti. Glossa, Super Matth. 3: "Prima uirtus est per poenitentiam interimere ueterem hominem".
<Cap. 43: De cucumere siluestri>
Cucumer siluestris has habet condiciones siue proprietates.
1. Nam, ut dicit Plinius libro XX cap. 2 et 3, radix eius est grossa et alba, ex cuius suco fit electuarium quod est necessarium in pluribus medicinis.
2. Significat sequestratos a mundo quosdam religiosos homines, radicatos, roboratos, et castificatos in Christo, fructuososque aedificationi infirmorum membrorum Ecclesiae, Eph. 2: Superaedificati supra fundamentum apostolorum et prophetarum, ipso summo angulari lapide Christo Iesu. Exemplum in Praedicatoribus et Minoribus.
<Cap. 44: De cucurbita domestica>
Cucurbita domestica has habet condiciones siue proprietates.
1. Primo enim, ut ponit Isidorus, habet in ramos et folia pariter et pagellas ad modum uineae se diffundit, et quibusdam colligamentis se connectit ut uitis. Significat perfectum religiosum in doctrina et sapientia, conuersatione et uita sancta, et diffusionem in fama praeclara, Eccli. 24: Ego quasi terebinthus extendi ramos meos, et rami mei honoris et gratiae; et infra ibidem: Ego quasi uitis fructificaui suauitatem odoris; et flores mei fructus honoris et honestatis. Exemplum in religione Cisternensium, Praedicatorum et Minorum quae, secundum illud Ps. 79: Extenderunt plamites suos usque ad mare, et usque ad flumen propagines suas.
2. Secundo, ut dicit idem, quosdam flores albidos contra noctem potissime emittit. Similiter, sine appodiatione florere potest, sed fructus eius uix proficit, immo deficit uel putrescit quando in modo uineae a terra non erigitur et lignis uel uirgulis non sustentatur. Significat incipientes et perfectos in religione, quorum primi uelut teneri in Christo flores indigent sustentari et adiuuari a perfectis in
 Euangelio et sursum erigi desideriis et affectionibus in Christo ad hoc quod plene nutriantur et crescant in Domino, Gal. 4: Filioli mei, quos iterum parturio donec formetur Christus in uobis. Sic educabat Petrus discipulos tenellos ut scribitur in Itinerario.
3. Tertio, ut dicit Platearius, est frigidae et humidae complexionis et in qualibet temperatae. Significat castitatem et pietatem sanctorum hominum, Iob 31: Pepigi foedus cum oculis meis ut non cogitarem quidem de uirgine. Ignis est usque ad consumptionem deuorans, et omnia eradicans genimina. Et infra parum: Ab infantia creuit mecum miseratio et de utero matris meae egressa est mecum. Quae duo maxime floruerunt in beatis Martino et Nicholao, ut patet in uitis eorum.
4. Quarto, ut dicit idem, in regionibus calidis inuenitur; cuius semina in terram iactata primo procreant herbam, deinde ex herba producuntur albi flores, et tandem fructus pleni semine et medulla. Significant haec bonorum fortitudinem in tribulationibus et processum continuum in sacris actionibus et aedificationibus sanctis et eruditionibus euangelicis, II Cor. 12: Cum enim infirmor, tunc potens sum. Phil. 3: Quae retro sunt obliuiscens, ad anteriora uero me extendens me ipsum. Persequor ad brauium supernae uocationis in Christo Iesu. Si quomodo comprehendam in quo comprehensus sum a Christo Iesu. Dionysius De ecclesiastica hierarchia: "Virtutis semper et continue est proficere".
5. Quinto, ut dicit idem, cortex eius primo est mollis, sed quando peruenit ad maturitatem, tunc indurescit ad modum ligni. Significat in uiro euangelico primo debere praecedere lenitatem mansuetudinis, et ubi non ualet clementia pietatis debet postea in quadam grauitate et maturitate sequi animaduersio zeli et canonicae ultionis siue exprobatio et confusio ipsius uitii reprehensibilis, I Cor. 4 Quid uultis? In uirga ueniam ad uos, an in lenitate et spiritu mansuetudinis? Et sequitur quomodo apostolus non ualens corrigere lenitate praeambula, excommunicationis uinculo fornicatorem Corinthium innodauit, immo Satanae corporaliter uexandum tradidit. Chrysostomus De laudibus Pauli homelia 6: Non enim culpatur iracundia simplex, sed iniusta. In repellendo ergo Ioannem qui dicebatur Marcus, a suo consortio modestus fuit apostolus, et iratus melior cum tempore faciens opportuno. "Lenitas enim non semper bona est, nisi tamen eam tempus efflagitat; quando uero non id adest, uitiosa est fitque inconstantia". Exemplum in Moyse qui cum, sicut habetur Num. 12: Esset mitissimus super omnes homines qui morabantur in terra. Considerato tamen reatu peccati in tali, uersus in iram zeli, confregit tabulas scriptas digito Dei ad radices montis. Similiter, Saluator noster, qui semper erat mitis et humilis corde et facie conspecta, tamen Dei Patris iniuria temploque exhibita irreuerentia, facto flagello de funiculis nummulariorum effudit aes, et cathedras uendentium columbas euertit, et uendentes et ementes eiecit de templo in ira zeli feruidissimi, sicut habetur Ioan. 2 et Luc. 19.
6. Sexto, ut dicit idem, fructus eius, quando noui sunt, conueniunt cibis, et semina medicinis. Sunt autem semina eius diuretica et diuisiua propter suae substantiae subtilitatem, et ideo ualent contra oppilationem epatis et renum ac uesicae acutam patientibus. Significant haec quod homines qui renouati sunt spiritu mentis suae, et induerunt nouem hominem in iustitia et sanctitate ueritatis; et reficiunt infirma membra Ecclesiae suis sacris exemplis, et medentur aegris eorum moribus suis euangelicis documentis et salubribus hortamentis, separantes eos et diuidentes ab amore saeculi et concupiscentia carnis et superbia saeculari, et conuertentes ad amorem Dei et castitatem et humilitatem Euangelii Christi, Rom. 6: In nouitate uitae ambulemus. Item, Rom. 15: Non enim audeo aliquid loqui eorum quae per me non efficit Christus in obedientiam Gentium in uerbo et factis, in uirtute signorum et prodigiorum, in uirtute Spiritus Sancti, ita ut ab Ierusalem per circuitum usque ad Illyricum mare repleuerim Euangelium Christi. Exemplum etiam in beato Francisco qui dum uelut noua proles diuinitus coruscauit Ecclesiae quasi flos uernans et candidus toti uniuersali Ecclesiae exemplo et uerbo fragrauit caelitus.
7. Septimo, ut dicit idem, cucurbita elixa uel assata cibus est et medicina. Nam materiam infirmitatis purgat per urinam et aliquantulum laxat, calorem reprimit, alterat atque confortat. Semina eius post maturitatem colliguntur, abluuntur, et ad solem dessicantur, ne propter humiditatem superfluam corrumpantur, et sic in loco sicco per triennium reseruantur. Plinius etiam dicit quod sucus cucurbitae, ualet contra ignem sacrum, contra tumorem oculorum; mitigat dolorem aurium si tepidum initiatur. Semen eius tritum in puluerem et aspersum replet cauata uulnera; cinis corticis ualet contra combusturam. Significant haec omnia exempla et documenta sanctorum qualiter debeant conseruari et quomodo et quanta et qualia habeant uarie et spiritualiter operari in obseruatoribus suis, sicut liquido clarere potest uolenti prudenter per singula considerare et sapienter reducere ex contemplatione eorum quae superius quam pluries moralizata sunt in similibus. Eapropter scribitur, Ier. 6 : State super uias, et interrogate de semitis antiquis quae sunt uia bona, et ambulate in ea, et inuenietis refrigerium animabus uestris. Is. 51: Attendite ad Abraham patrem uestrum, et ad Saram quae peperit uos, quia unum feci eum et benedixi eum et multiplicaui eum. Exemplum in beato Benedicto qui obseruatores suae regulae uitae et doctrinae uirtutibus et donis repleuit et optima quaeque spiritualia in eis et per eos operatus fuit Dominus, sicut dicit Gregorius II Dialogorum.
 
<Cap. 45: De cucurbita agresti>
Cucurbita agrestis, quia idem sive eadem est quod coloquintida, secundum Isidorum libro XVII, de cuius condicionibus et proprietatibus actum est supra in isto eodem tractatu De proprietatibus arborum et plantarum, quia ad alia meliora tendimus iterum hic iteranda non putavimus, ne inculcare nostra opera videamur vel nugationi deservire reputemur.
<Cap. 46: De chelidonia>
Chelidonia has habet condiciones siue proprietates.
1. Primo enim, ut dicit Isidorus libro XVII, est herba uirens multum in foliis, habens croceos flores et fructus, originem ducens in locis humentibus et refrigeratis atque lapidosis. Significat animam uirentem fidei et loquentem pro fide, radicatam in pietate et deuotione, castitate et aequanimitate siue constantia, habentem euangelicos mores et opera, Hab. 3: Iustus autem ex fide uiuit. Gregorius in Moralibus: "Ad hoc buxus in ecclesia ponitur, ut in omnibus esse ueriditas fidei demonstretur, et ex hoc infidelis erubescat".
2. Secundo, ut experimento constat et auctor ponit, sucus eius croceus manus tangentis se inficit. Significat pulchritudinem mulieris siue familiariatem ipsius inquinare animam peccatoris, quo contra Prou. 5: Fili mi, ne intenderis fallaciae mulieris, neque pulchritudinem illius concupiscat cor tuum. Fauus enim distillans labia meretricis et nitidius oleo guttur eius. Nouissima autem eius amara quasi absinthium, et acuta quasi gladius biceps. Hieronymus in epistola 34: Amor mulierum eneruauit potentiam Samsonis, infatuauit sapientiam Salomonis, foedauit sanctimoniam Dauid regis.
3. Tertio, ut dicit Isidorus, haec herba, id est sucus eius, oculis pullorum hirundinis et etiam matrum laesis, medetur ad plenum. Plinius autem dicit quod esto quod oculi eorum essent eruti aut caecati, hoc suco ad pristinum reformantur. Significat euangelicam poenitentiam quae suo gemitu animas a diabolo per peccata excaecatas et lumine ueritatis priuatas et auulsas reddit gratiae, restituit cognitioni, sociat claritati, Matth. 3: Poenitentiam agite, appropinquabit enim regnum caelorum. Augustinus De poenitentia: "Poenitentia est quaedam res optima et perfecta, quae omnes defectus reuocat ad perfectum".
4. Quarto, ut dicunt Plinius, Dioscorides et Platearius, haec herba cum suco suo habet uirtutem dissoluendi, attrahendi, consumendi. Dolorem dentium mitigat, caput purgat, menstrua prouocat, matricem mundat, fistulam oris et cancrum curat. De ea fit collyrium etiam quod curandis fistulis oculorum et aliis aegritudinibus lucis subuenit et succurit. Significat poenitentiam quae omnia et singula haec facit in anima spiritualiter, sicut prudenti lectori clarere potest ex contemplatione similium moralitatum superius factarum, quam pluries in casibus consimilibus et uerisimilibus.
<Cap. 47: De centaurea>
Centaurea habet has condiciones siue proprietates.
1. Primo enim, ut dicit Isidorus libro XVII, est herba amarissima, calida et sicca in tertio gradu, et ideo fel terrae est dicta, ut dicit idem. Significat poenitentiae euangelicae condiciones afflictiuas uel etiam tribulationes pro Christo perceptas et tolleratas in quibus omnibus est calor gratiae inflammantis ad desiderium aeternorum et spiritualis quaedam siccitas ex perfecta abdicatione omnium temporalium, consolationum siue delectationum, et hoc totum in fide et ex fide firma beatissimae Trinitatis, Act. 14: Per multas tribulationes et angustias oportet nos intrare regnum Dei. Rom. 5: Non solum autem, sed et gloriamur in tribulationibus scientes quod tribulatio patientiam operatur, patientia autem probationem, probatio uero spem, spes autem non confundit, quia caritas Dei diffusa est in cordibus nostris etc.
2. Secundo, ut dicunt Plinius, Dioscorides et Platearius, plus ualent flores et folia eius in medicina quam cetera quae sunt in ea. Significat mores aedificatorios et sermones euangelicos boni hominis maxime ualere infirmis membris Ecclesiae ad salutem, Eccli. 24: Ego quasi uitis fructificaui suauitatem odoris, et flores mei fructus honoris et honestatis. Cantatur de beato Dominico quod factus est odor bonus Deo et hominibus: Quasi flos rosarum in diebus uernis, et quasi thus redolens in diebus aestatis.
3. Tertio, ut dicitur in Plateario, inuenitur quaedam species centaureae quae habet radicem amaram mixtam cum dulcedine, et ideo habet uirtutem conglutinandi. Significat sanctos habere dulcedinem siue delectationem mentis in tribulatione et tunc perfecte coniungi Deo, II Cor. 7: Repletus sum consolatione, superabundo gaudio in omni tribulatione uestra. Exemplum in beato Laurentio et beato Vincentio et in beato Tiburtio quando martyrizabantur, ut habetur in eorum passionibus. Quorum primus in craticula constitutus dicebat quod carbones non incendium sed refrigerium sibi praestabant. Secundus autem eculeo suspensus dicebat quod in sublimibus agebatur. Tertius uero super pruinas ardentes ambulans dicebat quod uidebatur ei quasi super roseos flores incedere. Beata quoque Agatha, quasi ad epulas inuitata laetissima et glorianter ibat ad carcerem. De undecim etiam millibus uirginibus cantatur: "In odore tuo, Christe, ad poenas currunt istae, ut quasi deliciis gaudeant suppliciis".
4. Quarto, ut dicunt iidem Plinius et Dioscorides et Platearius, haec herba ex sua amaritudine habet uim diureticam et diuisiuam; dolorem uentris sedat, uisum clarificat, renes et splenem deoppilat, uermes uentris cum melle necat, uulnera radix eius consolidat. Significat poenitentiam siue martyrium pro Christo susceptum omnia et singula haec spiritualiter facere. Nam diuidit animam ab amore mundi uel etiam corporis perturbationes internas totaliter amouet, aeternae lucis aspectum confert, castitatem angelicam siue caelibatum perpetuum assequi facit, molestias omnes et miserias aeterna suauitate succedente amputat et defalcat, inimicitias siue insidias aut malitias aliorum uniuersaliter aufert, et in sempiterna securitate et pace constituit. Pro quibus omnibus adeptis dicuntur sancti martyres in Ps. 123: Anima nostra sicut passer erepta est de laqueo uenantium. Laqueus contritus est, et nos liberati sumus. Et hoc est quod beata Agnes post coronam martyrii iam adeptum dicebat parentibus suis: "Ecce quod concupiui iam uideo, quod speraui iam teneo, illi sum iuncta in caelis quae in terris posita tota animi intentione dilexi". Stilus siue narratio est beati Ambrosii.
 
<Cap. 48: De daphyro seu de lauro>
Daphyrus Graece, laurus Latine, habet subsequentes condiciones siue proprietates secundum auctores antiquos.
1. Primo enim, ut ponit Plinius, est arbor perpetuo uirens colore. Significat hominem iustum fide semper uirentem et uiuentem, Prou. 11: Iusti autem quasi uirens folium germinabunt. Hab. 2: Iustus ex fide uiuit. Exemplum in martyribus multis qui fide catholica semper reuirentes et quasi ex ea uiuentes pro nihilo ducebant tormenta. Hoc ipsum scribit Chrysostomus De laudibus Pauli de ipso Paulo dicens quod ex fide et pro fide erat uelut ad pugnam semper accinctus.
2. Secundo, ut dicit idem, est arbor tota suauis in odore. Significat quod uir iustus est tolus gratificus Deo et hominibus in conuersatione et aedificatione, Il Cor. 2: Christi bonus odor sumus Deo, et in his qui salui fiunt, et in his qui pereunt. Eccli. 39: Quasi libanus odorem suauitatis habete. Cantatur et scribitur de beato Bernardo: "Odoriferum lilium spargens ubique uiuificum suauitatis odorem, cuius apud nos memoria in benedictione est, apud supernos praesentia in honore".
3. Tertio, ut dicit Plinius et Isidorus libro XVI cap. 30, haec arbor est uictorialis repraesentatione. Nam uictores semper de ramis eius coronabantur antiquitus. Circa quod ipsum narrat idem Plinius ibidem miram rem quod cum Augustus sederet in quodam horto iuxta Drusillam Augustam deicit aquila de alto gallinam miri candoris illaesam in gremium Caesaris habentem lauri ramum in rostro onustum baccis. Gallinam et sobolem iusserunt auruspices reseruari et laurinas baccas seminari et omni diligentia custodiri. Ex quibus silua triumphalis succreuit de qua Caesar laurum in manu tenuit et coronam in capite suo gessit. Deinde alii Caesares eodem modo ex eadem silua post obtentum triumphum semper coronati fuerunt. Significat quod uir uere iustus est totus triumphalis et totus uictoriosus in omni tentatione II Tim. ultimo: Audiant omnes gentes, quia liberatus sum de ore leonis. I Ioan. 5: Omne quod natum est ex Deo uincit mundum, et haec est uictoria quae uincit mundum, fides nostra. Exemplum in beato Vincentio martyre qui modis mirabilibus triumphauit de Daciano tyranno, sicut habetur in passione sua. Exemplum etiam in beata Agnete quae stupendo modo confudit Symphorianum praefectum et superatum deicit, ut habetur in sua legenda.
4. Quarto, ut dicunt iidem, haec arbor est immunis a fulmine, ita quod etiam tellus laurifera in domibus et in saccis a fulminis impetibus manet tuta. In cuius rei argumentum caelo tonante Caesar coronam de lauro solitus erat ferre, ut fertur contra fulminum ictus. Significat uiri iusti securitatem ab hostili nequitia et immunitatem a criminali culpa siue gehennae poena, Ioan. 1: Ecce uere Israelita, in quo dolus non est. Prou. 10: Quod timet impius, ueniet super eum; desiderium suum iustis dabitur. Scribitur in legendis, ubi agitur de sancto Forseo; dictum fuisse ei siue cuidam sancto uiro uidenti in uisione quattuor ignes appropinquantes ei et pertimescenti: "Noli timere, frater, quod non accendisti, non ardebit in te".
5. Quinto, ut dicunt iidem, huius arboris rami consueuerunt ornare domos Caesarum atque pontificum. Significat quod uir iustus ornat Ecclesiam et patriam suam aedificatione et uitae celebritate, Eccli. 47: Ornauit tempora usque ad consummationem uitae, ut laudarent sanctum nomen Domini. Bernardus Super 'Missus est': "Ornari, non armari appetunt milites Christi". Hieronymus in epistolis: "Sponsa Christi nihil debet esse ornatius".
6. Sexto, ut dicunt iidem et magister tangit in Historiis, haec arbor siue rami eius, secundum quosdam, facit uisiones ueras uidere et phantasmata non sentire, si ponatur sub capite lecti cum quadam herba. Significat quod merita uiri sancti faciunt caecorum spiritualiter oculos aperiri et ad claritatem aeternam aspicere, phantasiis huius mundi amotis, Is. 42: Dedi te in foedus populi, ut caecorum oculos aperires, et educeres de conclusione uinctum, de domo carceris sedentem in tenebris, et umbra mortis. Dionysius Ad Titum Pontificem: "Idonei ad sanctae Scripturae cognitione proprie sunt sanctitatis amatores et puerilis phantasiae euacuatores".
7. Septimo, ut dicunt iidem, folia eius uiridia contusa sanant puncturam apum et uesparum et omnem tumorem spargunt. Significat quod sacra eloquia sancti uiri corde percepta et deuoto corde ruminata et confricata, sanant a puncturis diaboli siue praeseruant, et omnem superbiam faciunt delitescere, Ez. 47: Erunt fructus eius in cibum, et folia eius ad sanitatem Gentium. Ier. 17: Erit folium eius uiride, nec aliquando desinet facere fructum. Exemplum ponit beatus Gregorius libro I Dialogorum de quodam uenerabili uiro, nomine Equitio, qui suis exhortationibus animas miro modo in Deum mouebat. Beatus etiam Hieronymus narrat in libro De uitis patrum quod in quodam sancto sene tanta erat uirtus et gratia, ut paucis uerbis omnem hominem consolaretur.
8. Octauo, ut ponunt iidem, folia huius arboris custodiunt libros, uestes et res, cum quibus ponuntur, a uermibus et corrosionibus aliis tutas. Significant haec quod orationes uirorum sanctorum conseruant Ecclesiam et singulorum deuotorum Deo animas a periculis et incursibus tentationum siue uenenosis morsibus haereticorum, Iob ultimo: Iob seruus meus orabit pro uobis, faciem eius suscipiam, ut non uobis imputetur stultitia. Exemplum ponit beatus Hieronymus in libro De uitis patrum de Publio continuae orationis monacho quem inuenit daemon, missus a Iuliano apostata in occidentem. Et per decem dies stetit immobilis, non ualens progredi anterius, quia ille ab oratione non cessabat. Sicque uacuus reuersus est.
9. Nono, ut ponunt iidem, oleum baccarum eius efficax est admodum contra frigidas passiones; frangit calculum, subuenit surditati. Significat quod pietas siue deuotio uiri sancti, maxime circa Christum passum pro peccatoribus ualet contra infidelitates amouendas et auaritiae curas, frangit duritiam cordium, reddit auditui uerbi Dei et uocis gratiae et gloriae se disponentibus et attendentibus ad eadem, Tob. 6: Exentera hunc piscem, id est profunde recogita Christum passum, et cor, id est affectum, et fel, id est amaritudinem, et iecur, id est amorem patientis, repone tibi. Sunt enim haec necessaria ad medicamenta, infirmorum Ecclesiae, utiliter. Ita dixit angelus Raphael ad Tobiam iuniorem. Scribitur de beato Francisco: "Inauditae namque deuotionis affectu fontalem illam bonitatem in creaturis singulis tamquam in riuulis degustabat. Nec se Christi reputabat amicum nisi foueret animas quas ille dilexit". Pietas enim cor ipsius totaliter uindicabat.
10. Decimo, ut dicunt iidem, antiquitus in lauri praesentia non consueuerat Apollo idolum illud magnum sua responsa dare. Significat quod in praesentia uirorum sanctorum et uera fide uirentium et sancta uita redolentium daemones et mali homines perdunt audaciam et uirtutem, Sap. 1: Probata autem uirtus corripit insipientes. In huius rei argumentum scribitur, Act. 19, quod semicinctia et sudaria delata a corpore Pauli et posita super daemoniacos, fugabant daemonia. Chrysostomus De laudibus Pauli: "Vis cognoscere dona Dei? Vestimenta Pauli daemonibus terrori erant". Vnde inuenitur in legenda beati Bartholomaei quod daemon quidam exclamauit ad eum quod incendebant eum orationes suae.
<Cap. 49: De diptanno>
Diptannus has habet condiciones siue proprietates.
1. Primo enim, ut dicunt Dioscorides et Platearius, est herba medicinalis cuius radix maxime conuenit medicinis. Significat caritatem et eius effectum circa peccata fuganda et expurganda, Prou. 10: Vniuersa delicta operit caritas. I Pet. 4: Caritas operit multitudinem peccatorum. I Ioan. 4: Caritas foris mittit timorem, seruilem supple. Ambrosius in uersibus Ad mandatum: "Qui non habet caritatem, nihil habet, et in tenebris et umbra mortis manet".
2. Secundo, ut dicunt iidem, substantia radicis eius est solida, non perforata quae, cum frangitur, non puluerizatur. Significat constantiam et patientiam inconcussam in homine caritatiuo Dei amico et seruo, Prou. 12: Non contristabit iustum quidquid ei acciderit. Item, Prou. 28: Fugit impius nemine persequente; iustus autem quasi leo confidens absque terrore erit. Versus: "Nobile uincendi genus est patientia". Augustinus Ad Probam: "Magis debet homo timere ne perdat patientiam quam aliquam rem". Seneca De quattuor uirtutibus: "Omnis doloris remedium est patientia".
3. Tertio, ut dicunt iidem, haec herba habet uirtutem dissoluendi, attrahendi, consumendi uenenum. Vnde ualet contra uenenosos morsus. In multis enim habet uirtutem tiriacae: menstrua prouocat, et educit secundinas, et fetum mortuum excludit, epilepticis et paralyticis subuenit cum suco rutae. Dicit etiam Plinius, libro XXV cap. 8, ceruae diptannum primo ministrauere. Nam eius herbam comedunt ut facilius pariant. Et si sagittis fuerint laesae diptannum quaerunt, quem comedentes, ferrum infixum sibi excutiunt. Significat hoc in praelibatis uirtutibus poenitentiam euangelicam quae omnes languores et pericula spiritus sanat et expellit, et contra omnia tela inimici praemiunt et ualet, et omnia iacula tentationum suppeditat, Mich. ultimo: Deponet iniquitates nostras, et proiciet in profundum maris omnia peccata nostra. Ier. 3: Conuertimini filii, reuertentes, et ego sanabo omnes auersiones uestras. Augustinus De poenitentia: "Poenitentia est quaedam res optima, quae omnes defectus reuocat ad perfectum".
<Cap. 50: De draguntia>
Draguntia has habet condiciones siue proprietates.
1. Primo enim, ut dicit Isidorus libro XVII, est herba sic dicta eo quod hasta eius sit in modum colubri maculis sic respersa similitudinemque imitetur uiperae uel draconis; uel quia ipsam herbam uiperae timent, ut ponit idem; haec a multis serpentaria uel colubrina uocatur. Nam florem habet purpureum, diuisum et apertum, sicut os serpentis, de cuius medio procedit quasi lingua serpentea acuta, nigra et rotunda, et in medio floris ipsius surgit quasi caput semine grosso et rotundo quod prius uiride, deinde rufum efficitur quando incipit maturescere. Herba ista, secundum Dioscorides, magnae efficaciae est et uirtutis. Nam radix eius exsiccata puluerizata cum aqua rosacea faciem mundificat, clarificat et colorat. Cum sapone gallico fistulam curat, mundat et desiccat, et os eius ita dilatat ut os fractum uel putrefactum extrahi quaeat. Cum aceto et calceuiua cancrum curat. Folium eius in uino decoctum apostema maturat. Sucus eius auditum ex frigida causa laesum sanat. Visum clarificat, menstrua prouocat, hemorroidas, id est inferiores uenas sanguinem fluentes, consumit et desiccat. Sucus eius interius sumptus aborsum procurat. Odore suo serpentes fugat, etiam herba. Nec laeditur corpus a serpente, si suco eius inunctum fuerit aut linitum, secundum Dioscorides et Platearium.
2. Significat praefata herba, cum suo suco, per uniuersas praemissas proprietates et singulas, Christum qui habuit, secundum illud Rom. 8, ad similitudinem huius herbae, et Eph. 2, similitudinem peccati et non peccatum, et ipsum omnino diabolus et sui daemones timuerunt, et sua oratione, eruditione et conuersatione sancta et miraculorum exhibitione potentifica spiritualiter omnes et singulos huius herbae et suci eius efficacissimos effectus in animabus et circa animas credentium in se et sibi exhibuit. Sicut clare liquido potest uolenti ordinate superiora percurrere et sapienter considerare et reducere exemplo similium moralitatum multotiens positarum supra circa consimiles casus, sicut etiam inceptum est nunc in eadem moralitate supra, Eph. 2: Deus autem qui diues est in misericordia, propter nimiam caritatem, conuiuificauit nos in Christo, cuius gratia uos estis saluati. Augustinus Super Ioan. et alibi: "Omnis Christi actio nostra fuit instructio".
<Cap. 51: De draganto>
Dragantum has habet condiciones siue proprietates.
1. Primo enim, ut dicitur in Plateario, est gummi cuiusdam arboris cuius humor, uel actione caloris uel constriction frigoris, indurescit. Significat uirtutem arboris sanctae et uiuificae crucis solidantem animas in feruore caritatis et rigore castitatis, Sap. 14: Benedictum enim lignum per quod fit iustitia. Ambrosius In exaltatione crucis in antiphona: "Propter lignum serui facti sumus, et per sanctam crucem liberati sumus. Fructus arboris seduxit nos, Filius Dei redemit nos".
2. Secundo, ut habetur ibidem, eius species est triplex; nam est album, purum et clarum. Significat continentes siue uirgines coniugatas et uiduas, castitatem tenentes siue caelibem uitam ducentes uotiue secundum plus et minus. Qui quidem triplex status significatus est, Matth. 13, et Marc. 4, per centum et sexaginta et triginta, sicut supra in pluribus locis per Glossam ibidem et beatum Hieronymum in apologetico Ad Pammachium iligentissime declaratur et supra pluries est exaratum.
3. Tertio, ut habetur ibidem, habet uirtutem infrigidandi et mundificandi ex sua frigiditate et humiditate, et conglutinandi ex sua gummositate. Significat sanctam castitatem refrigerantem et mortificantem concupiscentiarum aestus et mundificantem cogitatus et affectus ex pietatis et deuotionis sanctae radice uotiua et coniungentem Deo siue confoederantem cantate perpetua ex nobilitate mentis ingenua, Eccli. 18: Nonne ardorem refrigerabit ros? I Cor. 6: Qui adhaeret Deo, unus spiritus est. Exemplum in beato Chrysanto, in cuius legenda habetur, quod nisi caelesti imbre flamma fuerit exstincta libidinis, non potest animus peruenire quo tendit. Beata etiam Agnes uirginitatem adamans testatur in sua legenda se cum Christo sponso caritate deputatam, post martyrium etiam apparens parentibus dixit se illi iunctam in caelis quem in terris posita tota deuotione dilexit.
4. Quarto, ut habetur ibidem, ualet contra uitia pectoris in electuariis et syropis. Nam pectus siccum humectat, humorem perditum restaurat, tussim sedat, scissuram labiorum et oris ulcerationem conglutinat atque sanat, faciem mundificat et dealbat, arthriticos iuuat, contra dysenteriam prodest. Significat amorem euangelicae castitatis quae omnia ista et singula facit in homine se possidentem. Nam contra uitia spiritualia obuiat et conatur, mala uerba siue colloquia foeda horret et increpat, conuersationem honestat et decorat, pigritias et negligentias excutit, conscientiam a superfluis cogitationibus siue luxuribus comprimit et compescit. Propter quae omnia scribit apostolus Tim. I, 5: Te ipsum castum custodi. Et Iudith 15: Confortatum est cor tuum in Domino Deo tuo, eo quod castitatem amaueris. Sap. 4: Immortalis est enim memoria castitatis apud Deum et apud homines, et in perpetuum coronata triumphat. Exemplum in beata Agatha quae propter fidem castitatis omnia martyria superauit et omnibus uirtutibus fulsit et uniuersis uitiis obstitit, ut habetur in passione sua.
<Cap. 52: De hedera>
Hedera has habet condiciones siue proprietates.
1. Primo enim, ut dicit Isidorus libro XVII, ab haerendo est dicta, eo quod arboribus adhaereat. Significat caritatem quae facit adhaerere homines se possidentes Deo et angelis et sanctis uiris, II Cor. 5: Siue enim excedimus, Deo; siue sobrii sumus, uobis. Caritas enim Christi urget nos. Ambrosius in uersibus Ad mandatum: "Nam ut caritas coniungit et absentes" etc. "sic discordia disiungit praesentes. Caritas est summum bonum, amplum donum".
2. Secundo, ut dicit idem, in cibum sumpta a capris lac multiplicat unde nutriuntur haedi. Significat sanctam Scripturam et eius deuotum studium multiplicare in studentibus suis consolationes caelestes, I Pet. 2: Quasi modo geniti infantes, rationabiles, sine dolo lac concupiscite, ut in eo crescatis in salutem; si tamen gustastis quoniam dulcis est Dominus. Gregorius Super principium Iob: "Sancta Scriptura est fluuius in quo agnus peditat et elephas natat". Augustinus VII libro Confessionum: "Verbum tuum, Domine, caro factum est, ut infantiae nostrae lactesceret sapientia tua per quam creasti omnia".
3. Tertio, ut dicit idem in eodem, radix eius durissima perforat. Significat sancti uiri uirtutem et constantiam pro fide et ueritate, Eccli. 5: Esto firmus in uia Domini et in ueritate sensus tui et scientia, et prosequatur te uerbum pacis et iustitiae. Exemplum in Paulo, de quo narrat Chrysostomus De laudibus eius quod populos et "tyrannos spirantes furorem, uelut quosdam esse culices aestimabat".
4. Quarto, ut ponit idem in eodem, uirorem habet perpetuum et quasi singularem. Significat uerum fidelem in ueritate et uiriditate gratiae et puritate fidei perseuerantem, II Tim. ultimo: Bonum certamen certaui, cursum consumaui, fidem seruaui. De reliquo reposita est mihi corona iustitiae quam reddet mihi Dominus in illa die iustus iudex. Augustinus De gratia et libero arbitrio: "Cui redderet coronam iustus iudex nisi donasset gratiam misericors Pater?" Hab. 2: Iustus autem ex fide sua uiuet.
5. Quinto, frigidae est naturae, et frigidam indicat esse terram ubi crescit. Significat castitatem amantes et tenentes castos facere familiares siue eos cum quibus conuersantur, Prou. 13: Bonus homo relinquet heredes filios et nepotes. Ambrosius in sermone De confessore pontifice: "Etenim quia castitatis pollebat uigore" etc. "omnium ciuium in Deum prouocauit affectum".
6. Sexto, ut dicit idem in eodem, amari et stiptici est saporis. Significat poenitentiam uel disciplinam canonicam siue regularem quae, iuxta formam apostoli Hebr. 12: In praesenti non uidetur esse gaudii sed moeroris. Postea autem pacatissimum fructum reddet exercitatis per eam iustitiae. Prou. 20: 'Malum est!' 'Malum est!' dicit omnis emptor, et cum recesserit, tunc gloriabitur. Exemplum in legenda quadraginta martyrum quorum minimi mater his uerbis confortabat puerum agonizantem: "Fili, modicum sustine. Ecce Christus ad ianuam assistit".
7. Septimo, ut dicit Plinius libro XVI cap. 40, solebant poetae hedera coronari in signum uiuacis memoriae et intelligentiae. Similiter, hedera coronati incedebant illi qui in sacris Bacchi ministrabant, II Macch. 4. Vnde haec arbor deo uini sacrata fuit, similiter et Marti. Vnde et Alexander magnus suos milites coronauit hedera quando de India triumphauit, ut dicit idem Plinius, exemplo Liberi patris qui galeas suorum tyrso hederae adornauit. Significant haec aureolas doctorum, uirginum et martyrum, quae aureola triplicata significata est eleganti mysterio, Exod. 25, ubi dicitur a Domino Moysi: Facies supra coronam auream alteram coronam aureolam per gyrum etc. Quod uerbum exponitur a sanctis intellectu praefato.
8. Octauo, ut dicit idem ibidem, est arbor multum in altum se extendens quamdiu inuenit arborera uel murum per quem serpat. Significat ambitiosos, auaros, et carnales homines se, quantum possunt, in suis desideriis dilatantes et in completione suarum uoluntatum laborantes et conantes, in fine tamen pereuntes turpiter, de quorum unoquoque uitio puniendo, Apoc. 18 exclamatur: Peruenerunt peccata eius usque ad caelum, et recordatus est Dominus iniquitatum eius. Reddite illi duplicia et miscete illi duplum. Exemplum in Nicholao Aduena Antiocheno, Iuliano apostata, Mahometo et Simone mago, de quibus in Historia ecclesiastica.
9. Nono, ut ponit idem in eodem, eius umbra est nociua et satis inimica frigori, serpentibus tamen gratissima, rumpens muros et sepulchra. Significat malitiam haereticorum occultam sub praetextu pietatis offerentem se et subintrantem aduersari ualde generali castitati, daemonibus tamen complacentem, scindentem ecclesiasticae unitatis fortitudinem, et pauperum pacem, et ideo sunt summe uitandi iuxta mandatum Domini, Matth. 7, et apostoli II Tim. 3: Attendite a falsis prophetis etc.; et apostolus: Habentes, inquit, de eis speciem pietatis, uirtutem autem eius abnegantes. Et hos deuita. Augustinus De Trinitate: "Duo sunt quae in errore hominum difficillime tollantur: praesumptio priusquam ueritas pateat; et cum iam patuerit, praesumpte defensio falsitatis".
10. Decimo, ut dicit idem in eodem, cap. 34, mira proditur natura hederae ad exploranda uina. Nam si fiat uas aliquod ex eius ligno uina transfluere et aquam, si qua mixta fuerat, remanere certum est. Significat poenitentiam feruores omnes concupiscentiales eicere et pietatem caelestium gratiarum siue deuotionum conseruare et affluere, Eccli. 17: Poenitentibus autem dedit Deus uiam iustitiae et confirmauit deficientes sustinere et destinauit illis sortem ueritatis. Glossa continua: "Via iustitiae est in tribus dietis poenitentiae, scilicet contritione, confessione et satisfactione". Quam uiam tenentibus datur fortitudo contra tentationes et sequuntur aeternae remunerationes.
11. Vndecimo, ut ponit Dioscorides, hedera, quamuis sit amara, est tamen utilis in medicina. Nam uirtus inest ei stiptica et constrictiua, et ideo dysenteriis medetur. Sucus eius naribus instillatus caput purgat et dolorem eius mitigat. Sucus eius cum oleo tepidus auribus immissus contra surditatem adiuuat. Virtutem habet maturatiuam, mundificatiuam et mitigatiuam, et ideo apponi saepius soient eius folia ad cocturas. Eius gummi diureticum est et dissoluit. Valet contra calculum. Eius foliis nutritus hircus sanguinem habet acutiorem et ad frangendum calculum in renibus et uesica fortiorem. Significat in omnibus et singulis his poenitentiam et eius effectus spirituales et efficaces multiformiter, Matth. 3: Poenitentiam agite etc. Glossa continua: "Poenitentia est qua uitia odiuntur, qua uirtutes acquiruntur, qua supplicia uitantur, qua timor Dei concipitur, qua peccata commissa puniuntur". Chrysostomus uero Super Matth. addit: Ita poenitentia cor dat, sensus illuminat, animam sanctificat et ad susceptionem Christi praeparat.
<Cap. 53: De heliotropio>
Heliotropium has habet condiciones siue proprietates.
1. Nam, ut dicit Isidorus libro XVII, est herba sic dicta eo quod in solstitio aestiuo floreat, uel quod motibus solis folia circumacta conuertat. Vnde et a Latinis solsequium appellatur, ut dicit idem in eodem. Nam sole oriente, flores suos aperit; et cum sol occubuerit, iterum se recludit. Et dicitur uerrucaria quia exstinguit uerrucas et abstergit, siue potetur siue cataplasmetur, ut dicit idem. Secundum Platearium autem solsequium sponsa solis dicitur. Et est herba frigida et humida in secundo gradu, cuius sucus bibitus contra uenenum sumptum interius ualet. Valet etiam contra morsus canum et quoscumque alios uenenosos, si trita super uulnus porteur. Valet etiam contra oppilationem epatis et calefactionem.
2. Significant haec singula, per ordinem procedendo, beatae Mariae condiciones nobiles quae, instar istius herbae, caritate maxima floruit et motibus caelestibus acta semper secuta semper et conformata, uerbo Patris aeterni, desideria nihilominus ex intentione expandit in caelum in prosperis, et se ipsam in se recollegit humiliter in aduersis, uirgo etiam peperit et uirgo permansit. Omnia etiam peccata exstinxit et uitia superauit. Sponsa Dei aeterni extitit. Filia castitatis et pietatis euangelicae mater probata est singulariter. Erga quam deuotio habita et inuiscerata ualet contra omnes tentationes et pericula, contra mundi concupiscentias et mentis duritias, quae singula ipsa uno uersu sibi concessa diuinitus recognoscens praecordialiter ait, Luc. 1, in cantico suo: Fecit mihi magna qui potens est, et sanctum nomen eius. Et hoc uoluit dicere angelus ad eam, Luc. 1: Benedicta tu in mulieribus, id est benedictionibus diuinis super omnes mulieres siue puras creaturas plus promota et aucta, prout exponunt postillatores illius passus, et Glossa continua tangit.
<Cap. 54: De elleboro>
Elleborum has habet condiciones seu proprietates.
1. Nam, ut dicunt Isidorus, Dioscorides et Platearius, est herba multum uiolenta in uirtute recipienda medicinaliter tantum et cum cautela, uelut enim uenenosa, alias multum laedit et post interficit quando indiscrete aliquibus adhibetur. Valet tamen contra multos morbos, secundum Dioscorides, quando modo debito aliquibus adhibetur, quia quartanas febres soluit, uermes in auribus et alias interficit, epilepticis et lethargicis subuenit. Eius puluis si cum pane misceatur, et a muribus comedatur, mures interficit, ut dicit idem et etiam Platearius.
2. Significat haec herba in praefatis omnibus et singulis proprietatibus poenitentiam. Quae si fuerit indiscreta spiritualiter omnia supra posita mala facit, et est periculosa et mortifera. Si uero fuerit discreta, omnia praedicta bona adducit et contra omnia uitia et aegritudines et pestes spirituales resistit et succurit. Eapropter, Rom. 12: Obsecro uos per mi sericordiam Dei, ut exhibeatis corpora uestra hostiam uiuentem sanctam, Deo placentem, rationabile obsequium uestrum; Glossa: "Id est, discretum ne quid nimis faciatis".
<Cap. 55: De esula>
Esula has habet condiciones siue proprietates.
1. Nam a medicis dicitur arbor quaedam in tertio gradu calida atque sicca. Virtus eius, secundum Dioscorides, nunc est in lacte, nunc in humore, nunc in semine, nunc in radice. Plana habet folia et rapta, lacteumque emittit humorem qui quidem est ulceratiuus et carvis siue cutis corrosiuus. Phlegmaticos purgat humores; ualet hyropicis et aliis patientibus ex phlegmatico humore uarias passiones.
2. Significat fidem siue praedicationem fidei qualis debet esse spiritualiter et qualia et quae habet efficere, sicut patere potest uolenti considerare per ordinem cum attentione, II Tim. ultimo: Praedica uerbum etc. argue, obsecra, increpa, et cetera omnia. Gregorius in Moralibus: "Debet auertere doctor, cui loquitur, quid loquitur, quando loquitur, ubi loquitur, et quantum loquitur" etc.
<Cap. 56: De eruca>
Eruca herba has habet condiciones siue proprietates.
1. Nam, ut ponit Plinius, est herba calida et humida, diuretica et aperitiua. Renes confortat, paralysim curat, urinam prouocat, uesicam et renes purgat. Vtilis est in cibo et medicina. Flores eius apes diligunt et frequentant, ut dicit idem.
2. Significat religionem arduam singula praefata bona spiritualiter efficientem in homine, et singulas condiciones mystice constituentem et repraesentantem in conuersatione. Quae omnia inueniebantur in uita apostolorum et personis discipulorum atque credentium reflorebant, sicut patet ex epistolis Pauli documentaliter et ex Actibus apostolicis realiter. Et Chrysostomus De laudibus Pauli homelia 5 et 6 scribit. Et Clemens in Itinerario ponit et narrat experimentaliter. Et Hieronymus et Ambrosius scribunt fideliter in libro De uitis patrum et De paradiso.
<Cap. 57: De enula>
Enula has habet condiciones siue proprietates.
1. Nam, ut dicit Macrobius, haec herba maioris est efficaciae in radice. Virtutem habet leniendi et mundificandi et neruos confortandi et uiscosam humiditatem consumendi. Valet autem mirabiliter in frigida causa contra tussim et spiritualium membrorum frigidas passiones. Propter quod ipsum datur communiter. Versus ab ipso Macrobio: "Enula campana reddit praecordia sana". Fertur etiam ualere plurimum capiti, oculis et stomacho.
2. Significat humilitatem quae fundamentum et decor uirtutum exsistens, omnia et singula praemissa bona efficit spiritualiter in anima, sicut clare potest liquido uolenti per ordinem deuote et sapienter inspicere et considerare. Et hoc uult dicere Eccli. 13: Humiliare Deo, et exspecta manus eius, quasi dicat, si fueris uere humilis Deo experimento cognosces et senties multiplicatam circa te bonitatem efficacem ipsius.
<Cap. 58: De ebulo>
Ebulus habet has condiciones siue proprietates.
1. Primo enim, ut dicunt Dioscorides et Platearius, ebulus est fructus siue herba in foliis et in stipite similis sambuco quasi per omnia. Cuius radices, cortices, frondes et flores sunt utiles in medicina. Significat religionem quae, quamuis paupertate et humilitate euangelica uideatur exterius despicabilis hominibus secundum saeculum, inuenitur tamen per omnia et in omnibus utilis secundum caeleste iudicium animabus spiritualiter aedificandis et moribus aegris sanandis, II Cor. 10: Ipse autem ego Paulus, qui in facie quidem humilis inter uos, absens autem confido in uobis, obsecro uos per mansuetudinem et modestiam Christi; et infra: Arma enim militiae nostrae non sunt carnalia, sed potentia Deo ad destructionem munitionum etc. Chrysostomus De laudibus Pauli homelia 5: "Neque uero hoc solum mirandum est, quod tantam potentiam in curando animas Paulus obtinuit, sed quoniam discipulorum quoque illius plurimi pauperes, imperiti, ac totius eruditionis extranei, in fame et egestate uiuentes, ignobiles, et de ignobilibus procreati" multa inaudita faciebant. "Causa nimirum ipsa praedicationis erat idonea quae ad se pertraheret auditores".
2. Secundo, ut dicunt iidem, tam radices quam cortices, frondes et flores habet uirtutem dissoluendi et consumendi phlegma grossum atque uiscosum. Vnde sucus eius ualet contra arthriticam et contractionem neruorum, manuum atque pedum. Valet etiam contra leucophlegmantiam, id est hydropisim ex frigida causa phlegmatica siue alba. Valet etiam contra tumores et collectiones intercutaneas ubicumque in corpore colliguntur. Item, ualet maxime ebulus contra concussiones corporis atque casus, si patiens in eius coctione foueatur. Nam dolorem mitigat, tumorem sedat, uirtutem et robur neruis et iuncturis ossium administrat. Odore quidem est ebulus herba foetida et sapore minus grata, sed in uirtute et efficacia ab antiquis medicis optima ad medicandum est apud ueteres iudicata, ut dicunt Plinius, Dioscorides, et Platearius. Quae omnes et singulae ebuli condiciones consideratae per ordinem spiritualiter et mystice reductae conueniunt religiosis euangelicis et maxime praedicantibus. Nam ipsi omnes pigritias et negligentias ab infirmis Ecclesiae membris excitando et prouocando excutiunt omnem superbiam et omnia genera peccatorum et uitiorum atque defectuum inolitorum uel contingentium expurgando orationibus, exemplis et doctrinis abiciunt. Quamuis etiam non uideantur saeculariter uiuere uolentibus, grati sunt tamen secundum ueritatem saluari uolentibus efficaces et uirtuosi. Et tales omnino sunt a sapientibus reputati. Exemplum habemus apertum in apostolorum principibus Petro et Paulo et aliis apostolis et discipulis in Actibus Apostolorum per totum et in Itinerario Clementis et in tractatu Chrysostomi De laudibus Pauli. In quibus libris omnibus manifestissime continetur quam efficaces erant huiusmodi circa animarum curationes et quomodo non reputabantur a uilibus personis, qui tamen ualde reputabantur a sapientibus secundum Deum, et gratiosissimi erant ante diuinae maiestatis conspectum et angelorum sanctorum collegium.
<Cap. 59: De fico>
Arbor ficus has habet condiciones siue proprietates.
1. Nam primo, ut dicit Isidorus, a fecunditate sic dicitur. Est enim aliis arboribus feracior; nam ter quaterue per annos singulos fructum gignit atque altero maturascente, oboritur alter statim. Significat uirum iustum multitudine meritorum refertum, Prou. 31: Considerauit agrum et emit eum; de fructu manuum suarum plantauit uineam. Is. 53: Pro eo quod laborauit anima eius, uidebit et saturabitur. Ps. 127: Labores manuum tuarum, quia manducabis; beatus es et bene tibi erit. Chrysostomus De laudibus Pauli: "Paulus quidem nec unum diem passus est otiose et quiete transire, sed in praedicandi ardore ipso igne uehementior simul ut ex salutifero fonte conscendit, plurimam in se flammam ipse succendit. Non pericula timuit, non irrisiones erubuit, neque sermonem suum contemptum indignanter tulit; non aliud quidquam horum simile cogitauit. Et quasi Deo satisfaceret de tempore iam peracto, sic gerebat omnia, sic lucra spiritualia colligebat undique in locum suum".
2. Secundo, ut dicit Plinius, ficus Aegyptia fecundior fertur, quae, cuius lignum si missum fuerit in aqua illico mergitur et cum limo iacuerit, in superficiem sursum eleuatur uersa uice naturae quoniam debuit humons pondere resistere. Significat religiosos uelut pinguiores et fecundiores meritis aliquando cadere uel etiam frequenter in quotidiana fragilitatis peccata, sed statim resurgere, iuxta formam sapientis, Prou. 24: Septies in die cadit iustus et resurget; impii uero corruent in malum. Exemplum ponit Cassianus De collationibus patrum, et beatus Hieronymus De uitis patrum, quod mos erat sanctis patribus docere discipulos quod malas cogitationes statim reuelarent senioribus ut ubi nasceretur peccatum, ibi dilueretur sine dilatione.
3. Tertio, ut dicit idem, ficus bene nutriunt et multum confortant. Vnde ante tempora Pythagorae athletae alebantur ficubus tamquam cibo forti; qui tamen misit eos ad esum carnium tamquam fortiorem. Significat quod boni uiri suis exemplis reficiunt alios et confortant, I Cor. ultimo: Gaudeo in praesentia Stephanae, Fortunati et Achaici, quoniam id quod ex uobis deerat, ipsi suppleuerunt. Refecerunt enim et meum spiritum et uestrum. Scribitur de beato Nicholao quod crescebat fama bonitatis eius quae ubique laudem ferebat Nicholai hinc potens, hinc impotens illum nominabat.
4. Quarto, ut ponit idem, ficus a senibus in cibo sumptae saepius rugas eorum contundere asseritur. Significat sanctos uiros, si habeantur familiares, detergere suo exemplo et documento ab infirmis Ecclesiae malas consuetudines uel defectus noxiales siue apparenter repraehensibiles, iuxta illud commune dictum: Cum sancto sanctus eris, et cum innocente innocens etc. Prou. 13: Qui cum sapientibus graditur, sapiens erit; amicus stultorum efficietur similis. Eccli. 8, 11-12: Non te praeterreat narratio seniorum; ipsi enim didicerunt a patribus suis; ab ipsis enim disces intellectum et in tempore necessitatis dabit responsum. Exemplum in beato Antonio monacho qualem fecit beatum Hilarionem, sicut habetur a beato Hieronymo in uitis eorum. Similiter in patre Pachomio, quales fecit mille quingentos sub se Domino in eremo famulantes, de quibus beatus Ambrosius loquitur in libro De paradiso.
5. Quinto, ut dicit Isidorus libro XVII cap. 7, ficus arbor tauros fortissimos ad se colligatos facit repente mansuescere. Significat iugo Euangelii siue euangelicae religionis elatos et superbos fieri diuina gratia humiles et mansuetos, Matth. 11, 29-30: Tollite iugum meum super uos, et discite a me, quia mitis sum et humilis corde. Iugum enim meum suaue est, et onus meum leue. Exemplum in Dionysio, Basilio, Paul et Augustino qui, cum esset peritissimi philosophorum, assumpto iugo Euangelii facti sunt discipuli piscatorum et magistri humilitatis et ceterarum uirtutum.
6. Sexto, ut dicit Aristoteles libro Vegetabilium, humor arboris fici habet uim coagulandi caseos, sicut flos cardi casealis. Est autem humor eius multum unctuosus, et ideo est multae fecunditatis. Significat homines, multae pietatis et abundantis caritatis, multum ualere ad coniungendum et conglutinandum infirma et uaga membra Ecclesiae Christo et multiplicationem bonorum operum in ipsis, Gal. 4: Filioli mei, quos iterum parturio, donec formetur Christus in uobis. Chrysostomus De laudibus Pauli: "Quasi enim Paulus totum genuisset mundum, sic perfecta caritate succensus omnes festinabat in regnum Dei adducere et colligere." Alias quasdam proprietates ficus et moralitates, quaere supra in eodem tractatu ubi agitur de carica in littera C.
<Cap. 60: De fraxino>
 Fraxinus has habet condiciones siue proprietates.
1. Nam, ut dicit Isidorus, est arbor crescens in locis asperis et montanis, ex qua fiunt hastae quae franguntur. Plinius autem dicit, libro XVI cap. 14 sic: "Inter arbores quas materiae causa natura genuit utilis est fraxinus, quae quidem est arbor alta siue procera et rotunda seu pineata folioque Homeri praeconio et Achillis hasta nobilitata. Cedro in aliquibus partibus ita similis ut cortice ablato amentes fallat". Cuius folia contra uenenum sunt utilia. Nam suco expresso et potui dato contra serpentes summe opiferum est. Tantaque eius uis est, ut serpentes eius umbram matutinam aut uespertinam non attingant. Quod si inter ignem et folia fraxini ponatur, serpens in ignem potius quam in fraxinum fugiet. Sunt tamen folia eius iumentis mortifera in Graecia, ceteris autem ruminantibus sunt innocua. In Italia uero iumentis non obsunt. Haec arbor, secundum Plinium, primo floret quam frondeat nec ante flores conditos folia dimittit. Secundum Platearium, haec arbor est calida et sicca in secundo gradu, cuius cortices aniso et fungis qui crescunt super eam competunt medicinae; nam fluxum uentris stringunt, uomitum ex defectu uirtutis retentiuae cohibent.
2. Hae proprietates faxini per ordinem supra positae, uniuersae et singulae nobilissima et propria acceptione conueniunt arbori uiuificae crucis Christi, in qua inuenitur ab illo qui diligenter et deuote uult considerare quomodo instar fraxini ipsius crucis uirtus deuotio et fructus non crescit aut proficit nisi in austeris sibi et eleuata desideria possidentibus et ex deuotione ad eam et ex uirtute eius fiunt hastae spirituales, orationes scilicet uirtuosae, confringentes potentias daemonum et mundialium et carnalium. Similiter, inter omnes arbores: "Nulla silua talem profert fronde, flore, germine", ut ponit Ambrosius in hymno De passione. Similiter, est alta et procera, rotunda et pineata, quia facit deuotos suos magnanimitate sublimes, sacris desideriis expansos, pietate et caritate dilatatos, uerbis Dei potentatiue facundos, contra pestiferos homines et haereticos uenenatos, contra tentationes etiam daemoniacas et ipsas aereas potestates et spirituales nequitias omnino potentissima est; tantaque ei uis est ut eam, immo etiam ad signa ipsius penitus, daemones extabescant et ad memoriam uerborum de ea, uel suae inuocationis, fugiant, et potius se in poenam eis deputatam proiciant. Cuius crucis uirtus bestialibus siue ratione spontecarere ex contemptu uolentibus est mortis aeternae per occasionem acquisitiua ceteris simpliciter incedentibus uel etiam ex fragilitate peccantibus est indulgentiae causa. Primo facit etiam florere sibi deuotam animam aeternis desideriis; secundo frondere collationibus euangelicis. Est etiam calida et sicca in secundo gradu, dum inflammat diuino amore et abdicare facit totaliter et priuat terrenorum consolationem pro Filii Dei secundae in Trinitate personae incarnatae deuotione. Competit etiam spirituali alias medicinae: nam omnino restringit carnalia desideria, quod est restringere fluxum uentris. Compescit etiam recidiuum in peccata praeterita conferendo uirtutem debilitati naturae lapsae. Eapropter, id est propter tot et tantas salutiferas et potentificas efficacias almae crucis, dicebat apostolus expertus eas: Mihi absit gloriari nisi in cruce Domini nostri Iesu Christi, per quem mihi mundus crucifixus et ego mundo. Rabanus etiam in uenerabili tractatu De cruce sic loquitur metrice: "Arbor odore potens, frondoso uertice lata. Floribus et foliis milleno germine diues. Omnibus excedens alias grauedine siluas. Sancta, beata, potens, uita laus, gloria Christi. Crux ueneranda Dei tu prospera functio saeculi. Véra salus ista est benedictio sancta salutis. Fons bonitatis, amor pietasque redemptio uera". Haec omnia Rabanus in praefatu tractatu.
 
<Cap. 61: De fago>
Fagus bas habet condiciones siue proprietates.
1. Nam, ut dicit Isidorus libro XVII et Plinius libro XVI, fagus est arbor glandifera; sic dicta, quia fagorum fructibus quondam uixerunt homines et ex eis sumpserunt cibum. Nam fage Graece, comedere dicitur Latine, ut dicunt Isidorus et Plinius ibidem. Fagi glans exterius est triangula cute leni includitur similis nucleo sed cortice molliori, cuius medulla muribus est accepta et glires impinguat, columbas nutrit. Eius cortex multum est utilis, maxime apud aquilonares partes; quare inde faciunt uasa diuersis usibus ualde apta, ut dicunt iidem. Glandes et fructus fagi multum sunt dulces et nutritiui, et carnes animalium, quae inde nutriuntur, faciunt coquibiles subiecto utiles. Non est arbor in substantia multum solida, rara potius et porosa, et ideo non multum durat ut iidem dicunt. Verumtamen eius substantia multum est apta ad asseres et alia fabricanda. Cuius substantia pura a uermibus non corrosa, arti uitrariae est summe necessaria, quia ex eius cinere uitrum cum aliorum quorundam appositione per ignis conflagrationem artificialiter praeparatur; et pauca ligna inueniuntur quae operi tam mirabili sint per omnia ita apta. Lignum quidem est leue ac porosum, ut dicit Plinius, et aliquantulum gummosum in multis locis, et ideo de facili incenditur, et de facili corroditur a uermibus aut computrescit. Flores etiam quosdam emittit ad modum ciliae, sed non ita odoriferos; et tamen illos frequentant apes mel siluestre in arborum concauitatibus colligentes, ut dicit Plinius.
2. Significat haec arbor in praemissis, uniuersis et singulis condicionibus suis, proprietates spirituales sacrae Scripturae, praelibatis materialibus correspondentes. Nam instar huius arboris ipsa reficit animas ab antiquo. Similiter est simplex in historia, sed triplex in intelligentia, scilicet moralis, allegorica et anagogica. Eiusque medulla patitur insidias ab haereticis, et quando contra eam praesunt, haec est saginatio eorum. Columbinos homines, maxime in Christo, nutrit, et tales auditores cultoresque requirit, et eis potissime est utilis. Fructus eius sunt suaues animabus et summe nutrientes uitae aeternae, et eos qui nutriuntur eis facit maxime utiles uniuersali Ecclesiae. Similiter, omni condicioni hominum condescensiue se exponit ad usum spiritualem et omnibus indifferenter est salutaris et facilis, quantum est de se, nisi obicem ponant. Depurat quoque in colentibus se intellectum et affectum per inflammationem interiorum uniuersalem in Deum et in proximum; de facili tamen in infirmis membris Ecclesiae corroditur et corrumpitur per aduersarios ueritatis et fermentatores falsitatis. Florere etiam facit homines in moribus et sermonibus, et maxime ab ingeniosis, id est argumentosis et studiosis et humilibus frequentatur ut diuinae suauitatis et consolationis dulcedinem in animabus suis congregent et thesaurizent ad uitam futuram in caelis praeparatam. Propter quae omnia ipsa uenerabilis sapientia sacrae Paginae exclamat ad omnes, Eccli. 24: Transite ad me omnes qui concupiscitis me, et a generationibus meis implemini. Spiritus enim meus super mel dulcis et hereditas mea super mel et fauum. In me omnis gratia uitae et ueritatis, in me omnis spes uitae et uirtutis. Memoria mea in generationes saeculorum. Qui edunt me adhuc esurient, et qui bibunt me adhuc sitient. Qui elucidant me, uitam aeternam habebunt. Hieronymus Ad Paulinum de omnibus diuinae historiae libris: "Obsecro te, frater carissime, inter haec uiuere, ista meditare, nihil aliud nosse, nihil quaerere. Nonne tibi uidetur iam hic in terris regni caelestis habitaculum? Discamus in terris quorum scientia nobis perseueret in caelis". Huc usque Hieronymus. Damascenus uero et Chrysostomus, in unam redeuntes sententiam, dicunt sic in tractatibus suis uariis: Multa et magna dona a bono et magno Deo hominibus data sunt, praecipuum uero et maximum omnium donorum est diuina Scriptura. Nam sol et luna et omnis astrorum concentus, flumina, fontes et putei et cetera, ad corporum gubernationem data sunt, sola uero haec ad animarum pastum et directionem donata atque prouisa est.
<Cap. 62: De faba>
Faba has habet condiciones siue proprietates.
1. Nam, ut dicit Isidorus libro XVII, a Graeca etymologia dicitur quasi faga, nam fa?e?? comedere dicitur. Est enim genus leguminis quo antiqui solebant uti. "Huius species sunt duae, quarum altera est Aegyptia, altera communis, et illa aliquando dicitur fresa eo quod homines frendant molendo eas saepius ac confringant", ut dicit idem. Est autem faba, ut dicit Dioscorides, herba in hortis et agris seminata, cuius hasta surgit angulosa, grossa, concaua et nodosa; producens folia in singulis nodis lata et aliquantulum obacuta. Florem producit album, in summitate purpureum siue nigrum, odoriferum et multum ab apibus frequentatum. Est autem faba, secundum Dioscorides et Platearium, frigida et sicca, nisi sit uiridis et tunc est humida in primo gradu. Quae quidem uiridis comesta parum nutrit homines, et humores grossos generat, inflationem in superiori parte <uentris> facit, et ideo stomacho est nociua, sanguinem grossum et multum creat et fumum grossum qui cerebrum offendit. Somnia uana et terribilia inducit, per decoctionem autem et assaturam, eius uentositas inflatiua diminuitur, sed totaliter non aufertur. Fabis siquidem assidue utentes dolorem intestinorum patiuntur, splenem habent oppilatum, uentrem constipatum. Cum cortice comestae ad digerendum sunt durae et multum inflatiuae. Est tamen fabae medulla mundificatiua. Vnde eius in colatura faciem purgat, pulmonem potata mundificat, apostemata mamillarum curat. Cum rosis mixta dolorem et liuorem et lippitudinem oculorum abstergit. Masticata timporibus apposita humores ad oculos rheumatizantes compescit. Scissa et super uenam incisam posita sanguinem restringit, lac effluens de mamillis sistit et effluere non permittit. Podagricis et arthriticis cum adipe ouis decocta subuenit, si super doloris locum cataplasmetur. Tumores et collectiones apostematum repercutit, si in principio decocta in aceto tumori apponatur. De fabae autem proprietate dicit Plinius libro XVIII cap. 12: Inter legumina faba dicitur optima quam multi miscent cum pane siue cum materia panis, ut ponderosior esse uideatur. Pythagorae tamen sententia damnata est faba, quia eius frequens usus hebetare dicitur sensus. Insomnia etiam facere aestimatur uel, ut alii tradiderunt, animae sunt in ea. Qua de causa, Varro tradidit pontificem ea uesci non debere. Sola autem inter fruges etiam excisa, crescente luna crescit et repletur, et in aqua marina siue salsa non decoquitur. Seritur siue seminatur in occasu Pleiadum et ante hiemem recolligitur. Quando est in flore aquas maxime concupiscit. Cum uero effloruerit, diligit siccitatem et solum siue terrain, in qua seminata est, fecundat stercoris uice. Crescit autem faba per se in multis locis, et maxime in Mauritania et in insulis oceani septentrionalis, sed ita dura quod uix decoqui potest. Nascitur etiam in Aegypto, sed spinosa, et ideo crocodili fugiunt eam, timentes ne oculi eorum laedantur spinis eius. Huc usque Plinius libro XVII.
2. Significat faba in omnibus praemissis sapientiam mundanam siue scientiam philosophicam, quae ad bonum finem et ex bono affectu in usu habita a bonis et honestis uiris omnes bonas condiciones efficit spiritualiter in anima, doctrina et uita et fama. Habita uero in usu ex affectu ad mundanum fauorem uel lucrum efficit spiritualiter in anima doctrina, uita et fama omnes malas condiciones praelibatas eiusdem, sicut per ordinem prudens lector potest considerare, et bonas proprietates bene utentibus sapientia mundi siue philosophia, et malas proprietates male utentibus eadem attribuere et appropriare exemplo moralitatum multarum similium in casibus similibus, supra in plurimis locis habitarum et contentarum. De primis, scilicet bene utentibus, fuerunt Moyses et Daniel qui, ut habetur Act. 7, et Dan. 1, fuerunt eruditi omni scientia Aegyptiorum et litteras et lingua Chaldeorum, et tamen totum affectum et finem suum in theologiam terminauerunt, totumque desiderium et propositum in caelestibus constituerunt et ordinauerunt. De secundis, scilicet male utentibus, fuerunt Socrates et Plato, Aristoteles et sequaces eius peripatetici, id est semper uersantes se in uenatore ueri et numquam in inuentione se inuenientes, de quibus et similibus habetur in mysterio Bar. 3: quod, exquirentes prudentiam, quae de terra est, exterminati sunt, et ad inferos descenderunt. Et alii, id est apostoli et apostolici uiri, in locum eorum surrexerunt, iuxta formam Dei Saluatoris, Matth. 11: Confiteor tibi Pater, Domine caeli et terrae, quia abscondisti haec a sapientibus et prudentibus, et reuelasti ea paruulis. Ita Pater, quoniam sic placitum fuit ante te. Hieronymus in quadam epistola quae uocatur Apologeticum ad Pammachium: "Veniet Plato cum suis discipulis ligatus ad extremum examen ante physicam Christum, quem cognoscere non curauit, conuincendus de philosophia mundana a sapientia christiana". Chrysostomus Super Matth. et alibi: Miseri Aristotelis anima! Vbi non es, ibi infructuose laudaris. Vbi uero es, ibi sempiterne cruciaris.
<Cap. 63: De frumento>
Frumentum has habet condiciones siue proprietates.
1. Primo enim, ut dicit Isidorus, frumentum a fruendo est dictum, sicut et fruges. Vnde et frumenti superior pars gulae dicitur; unde cibi sapor potissime percipitur. Significat uenerabilem Scripturam qua fruimur et reficimur et pascimur ad beatam et aeternam uitam, Ioan. 6: Domine, ad quem ibimus? Verba uitae aeterna habes. Ibidem: Verba quae ego locutus sum uobis, spiritus et uita sunt. Matth. 4: Non in solo pane uiuit homo etc. Augustinus libro VII Confessionum: "Verbum tuum, Domine, caro factum est, ut infantiae nostrae lactesceret sapientia tua per quam creasti omnia".
2. Secundo, ut dicit idem, proprium frumenti est habere aristas in summitate spicarum crescentes et grana iacentia in folliculis imminentes. Significat uarios et multiformes intellectus circumdantes et circumuenientes sanctae Scripturae, Iob 28 : Habet argentum uenarum suarum principia, et auro locus est in quo conflatur. Sap. 7: Est enim in illa spiritus intelligentiae multiplex. Augustinus in Confessionibus: Sensit in eis Scripturis, scilicet sanctis, auctor quidquid excogitari ueri ibi potest et intellexit etiam quidquid excogitari non potest.
3. Tertio, ut dicit idem, in omni specie frumenti primo de radice erumpit culmus, et de culmo procedit spica quibusdam folliculis siue thecis contexta in quibus grana recluduntur. In extremo autem spice aristae tenues et acutae imminent in modum spiculi, a quibus spica nominatur, quia illis aristis quasi spiculis munitur ne auium minorum morsibus spica a suis fructibus exuatur. Significat profectum studentium in uenerabili Scriptura successiuum, et quomodo sacra ipsa Scriptura armat cultores suos contra haereticos et malignos, II Tim. 3: Sacras nosti ab infantia litteras, quae te possunt instruere ad salutem per fidem quae est in Christo Iesu. Omnis enim Scriptura diuinitus inspirata utilis est ad docendum, ad exhortandum, ad erudiendum, ad arguendum, ut perfectus sit homo Dei et ad omne opus bonum instructus. Hieronymus in epistola Ad Paulinum: "Paulus apostolus ad pedes Gamalielis legem Moysi et prophetas didicisse se gloriatur, ut armatus telis spiritalibus postea diceret confidenter: Arma militiae nostrae non sunt carnalia, sed potentia Deo" etc. totum.
4. Quarto, ut dicit Plinius libro XVIII, frumenti sunt multa genera, utputa triticum, far, hordeum, siligo, panicum, milium et huiusmodi. Significat differentiam diuersorum statuum et meritorum in Ecclesia praesenti et in Ecclesia triumphanti, de quarum unaquaeque potest intelligi suo modo illud Ioan. 14: In domo Patris mei mansiones sunt multae. Secundum beatum Augustinum Super Ioannem et alibi, et alios doctores communiter accipitur illud uerbum sic: In domo Patris mei, caelo scilicet empyreo mansiones multae sunt, id est diuersae angelorum et hominum dignitates secundum uarias angelorum et sanctorum hominum dispositionum siue meritorum qualitates. Vnde in hymno Omnium Sanctorum: "Coetus omnes angelici, patriarcharum cunei" etc. in Sequentia illa: "Nobili supernae matris gaudia" dicitur infra eam satis: "Illic ciues angelici; sub hierarchia triplici; trinae gaudent et simplici; se monarchiae subici. Illic patres dispositi; pro dignitate menti" etc. "Illic regina uirginum; transcendens culmen ordinum; commendant apud Dominum; nostrorum lapus criminum".
<Cap. 64: De farre>
Far habet has significationes, immo proprietates, secundum auctores.
1. Primo enim, ut dicit Isidorus, far est genus frumenti sic dictum eo quod ab initio missum in pila frangeretur antequam usus molae haberetur. Farre autem dicitur farrago, ut dicit idem. Significat poenam martyrum et pro Christo angustiatorum, Ps. 43: Quoniam propter te mortificamur tota die. Aestimati sumus sicut oves occisionis. Gregorius in homelia super Hoc est praeceptum meum: "Ecce, inquit, electi Dei carnem domant, daemonibus imperant, virtutibus coruscant, aeternam patriam vocibus moribusque praedicant, eam etiam moriendo diligunt atque ad illam per tormenta attingunt. Occidi possunt et flecti nequeunt". Exemplum in beatis Laurentio, Vincentio et aliis beatis martyribus.
2. Secundo, ut dicit auctor, far est herba hordacea adhuc viridis in qua grana ad maturitatem non turgescunt. Significat incipientes et novitios ad perfectionis opera nondum attingentes vel etiam assurgentes, Hebr. 5, 12-13: Facti estis quibus lacte opus sit, non solido cibo. Omnis enim, qui lactis est particeps, expers est sermonis iustitiae. Exemplum in Collocationibus patrum de multis talibus tenellis adhuc in religione discipulis sub senioribus sanctis, et praecipue de puero qui abscondebat unum quotidie paximatem et edebat absconse.
<Cap. 65: De fermento>
Fermentum has habet proprietates siue condiciones.
1. Primo enim, ut ponit Isidorus libro XX, a feruore sic dicitur, quia feruere et excrescere facit pastam. Compositum est autem ex diuersis uirtutibus similem habens substantiam et uirtutem, et ideo uirtutem habet panis eleuatiuam et sui acetositate saporis ipsius pastae munitiuam et in sui similitudinem totius massae cui admiscetur conuersiuam. Significat feruorem caritatis animam eleuantem et in Deum et proximum excrescentem totaliterque in amatum Christum conuertentem et transformantem, II Cor. 5: Siue enim mente excedimus, Deo; siue sobrii sumus, uobis. Caritas enim Christi urget nos. Gal. 2: Viuo autem ego, iam non ego, uiuit uero in me Christus. Dionysius uero De diuinis nominibus cap. 4: "Est autem estaticus diuinus amor, non sinens sui iuris esse amatores sed amatorum. Vnde Paulus apostolus sub detentione diuini amoris factus: Viuo, inquit, ego, iam non ego, uiuit uero in me Christus". Exemplum in beata Agnete quae dicebat: "Ipsi soli seruio fidem, ipsi me tota deuotione committo cum quo sum caritate deputata".
2. Secundo, ut dicit Dioscorides, habet uim humorum de corpore faciliter extractiuam, et quando miscetur cum sale uim apostematum maturatiuam et aperitiuam. Nam poros corporis subtilitate suae substantiae et humores dissoluit. Significat caritatem quae non solum expellit peccata per contritionem, sed etiam confiteri facit ea cum deliberatione et discretione, Eccli. 1: Timor Domini expellit peccatum; nam qui sine timore est, non poterit iustificari. Timor iste peccata expellens et fugiens et ea confiteri faciens est filialis castus qui, sanctus exsistens, caritatem semper habet substratam et, secundum illud Ps. 60, Permanet in saeculum saeculi. Exemplum in quodam puero discipulo sancti patris cuiusdam ponit Cassianus, in libro De collationibus patrum, quod audiens praedicantem patrem de abstinentia et de uirtute confessionis statim paximatem, absconsum in sinu ut furtiue ederet, extrahit de sinu confitens publice reatum proprium, et audiuit a patre translatum esse peccatum suum statim.
<Cap. 66: De fumo terrae>
Fumus terrae has habet condiciones siue proprietates.
1. Primo enim, ut dicitur in Plateario, est quaedam herba calida et sicca in primo gradu, sic appellata quia fumus in multa quantitate emittitur de terra. Vel sic dicitur, quia generatur a quadam fumositate grossa a terra resoluta et circa terrae superficiem adhaerente. Significat compunctionem in corde calentem magnifice et fortiter siue abunde in diuina et exsiccantem circa terrena summe, et hoc est in primo gradu, Ps. 37: Afflictus sum et humilatus sum nimis. Rugiebam a gemitu cordis mei. Domine, ante te omne desiderium meum, et gemitus meus a te non est absconditus. Exemplum in Magdalene, Luc. 7; et in Petro amare fiente, Matth. 26; et in multis aliis, sicut in Augustino et Nebridio, Euodio et Alypio sociis eius, de quibus in libro Confessionum.
2. Secundo, ut dicit idem Platearius et communis sententia est physicorum omnium, fumus terrae "quanto uiridior tanto melior, exsiccata uero nullius est efficaciae". Significat poenitentiam quae quanto festinatior tanto acceptior et utilior; dilatata siue exspectata usque ad finem, suspecta et dubia est, aliquando omnino infructuosa, Eccli. 5: Non tardes conuerti ad Deum, et ne differas de die in diem. Subito enim ueniet ira illius et in tempore uindictae disperdet te. Gregorius in Moralibus: "Omne peccatum quod cum citius poenitendo non tergitur aut peccatum est et causa peccati, aut peccatum et poena peccati. Peccatum namque quod cito per poenitentiam non diluitur suo pondere mox ad aliud trahit".
3. Tertio, ut habetur ab eodem, fumus terrae est herba grauis odoris et horribilis saporis, maxime tamen est uirtutis. Nam purgat melancholiam, phlegma et cholera. Valet contra scabiem et contra hydropsim ex frigida causa. Iuuat podagricos, et ualet contra splinis et hepatis oppilationem. Significat poenitentiam siue obseruantiam regularem quae, etsi sit amara et grauis corpori, est tamen multiformiter utilis languenti uario modo spiritui, et tandem reportat gloriam et solatia caelestis paradisi, Hebr. 12: Omnis disciplina in praesenti non uidetur esse gaudii, sed moeroris; postea autem pacatissimum fructum exercitatis per eam afferet in futurum. Bernardus in sermonibus: "Vere crux nostra inuncta est, et per gratiam Spiritus adiuuantis, suauis et delectabilis est poenitentia nostra et, ut ita dicam, amaritudo nostra dulcissima. Multi autem uident nostras cruces quae non uident nostras unctiones".
4. Quarto, ut dicit idem, unum uitium habet herba ista, quia inflatiua est et uentositatis generatiua, et ideo eius uentositas debet reprimi cum anisio uel feniculo ne generet corrosiones. Significat poenitentem de ipsa poenitentia uane gloriantem, quo contra Eccli. 9: In timore Dei sit tibi gloriatio, et in sensu sit tibi cogitatus Dei, et omnis enarratio tua in praeceptis Altissimi. Propterea dicebat beata Caecilia Almachio praefecto: "Potestas hominis sine gloria est, sicut uter uento repletus quem, si una acus, supple tribulationis uel mortis, pupugerit continuo totaliter euanescit".
<Cap. 67: De feniculo>
Feniculus habet has condiciones siue proprietates.
1. Nam, ut dicitur in Plateario, est herba communis, multae tamen efficaciae; est enim calida et sicca in secundo gradu. Virtutem habet diureticam, aperitiuam, scilicet et incisiuam ex subtili substantia et qualitatibus suis, cuius semina, radix et folia conueniunt medicinae. Vnde Isidorus libro XVII, cap. ultimo: "feniculum Latini uocant eo quod tyrsi siue radicis eius sucus uisum acuat oculorum, cuius uirtus esse traditur ut serpentes annuam senectutem gustu eius deponant". Plinius uero lib. XX cap. 24: "Feniculum, inquit, nobilitauerunt serpentes, qui gustu eius senectutem excutiunt oculorum quando in uere exeunt de cauernis". Idipsum ponit Auicenna. Vnde etiam intellectum et caliginem hominum praecipue eleuat. Ex eius enim suco fit collyrium contra oculorum dolorem ualde aptum. Huius herbae duae sunt species, scilicet hortensis et siluestris. Cuiuslibet tamen semen cum uino potatum contra morsus serpentum et ictus scorpionum ualet. Sucus eius auribus instillatus uermes necat, stomachum stringit et roborat, nauseam sedat, calculum frangit et urinam excitat, lac in mamillis multiplicat. Radix eius renes purgat; cum uino cocta hydropicos curat, canis morsum sanat. Haec omnia facit feniculus hortensis, sed fortius operatur ipsa eadem feniculus agrestis, ut dicit idem.
2. Significant uniuersa et singula praelibata, procedendo per ordinem a principio. Primo communitatem caritatis uirtutis; secundo uirtutem siue efficaciam et effectum ipsius caritatis; tertio illustrationem mentis procedentem a uirtute caritatis; quarto renouationem per eam hominis interioris; quinto multiformem operationem eius contra omnes et singulas aegritudines spirituales mentis et conuersationis uel etiam malae consuetudinis. Quae omnia et si efficiat caritas ipsa in domestico siue communi christiano, fortius tamen operatur eadem singula in siluestri, hoc est remoto a mundo et mundanis religioso. Propterea scribitur, I Pet. 4: Ante omnia autem mutuam in uobismetipsis caritatem continuam habentes, quia caritas operit multitudinem peccatorum. Gregorius in homelia Pentecostis: "Numquam est Dei amor otiosus; operatur enim magna si est. Si uero operari renuit, amor non est". Ambrosius in uersibus Ad mandatum: "Qui non habet caritatem, nihil habet" etc. Dionysius De diuinis nominibus cap. 4: "Est autem estaticus diuinus amor, non sinens sui iuris esse amatores, sed amatorum". Vnde et Paulus apostolus sub detentione diuini amoris factus: Viuo, inquit, ego, iam non ego, uiuit uero in me Christus. Gregorius in quadam homelia et responsio ex persona Magdalenae: Recedentibus discipulis, non recedebam et amoris eius igne succensa ardebam desiderio. Beata etiam Agnes hoc amore repleta dicebat praefecti filio: "Discede a me pabulum mortis, quia ab alio amatore praeuenta sum, cui sum caritate deputata" et cetera multa.
<Cap. 68: De ferula>
 Ferula has habet condiciones siue proprietates.
 1. Nam, ut dicit Isidorus libro XVII, est herba communis, cuius sucus galbanum dicitur, de quo fiat mentio Eccli. 24: Quasi galbanus etc.; quem, secundum Plinium, dat Syria in monte quodam ubi abundat ferula. Dicit autem Plinius, libro XX cap. 24: "Ferulae semen cum aneto simile. Cuius folia et rami cocti cum oleo et comesti cum melle stomacho conueniunt; sed si nimis comeduntur dolorem capitis faciunt. Cuius radix bibita ad pondus denarii in duobus cyathis uini ualet contra morsiones serpentum. Sucus eius magnitudine fabae deuoratus aluum soluit. Eius medulla uiridis immunditiam faciei tollit. Semen eius mane bibitum sanguinem sistit, patientibus caducum morbum subuenit. Sucus eius confert claritati oculorum. Haec etiam herba uniuersaliter murenis infestissima est; nam eius lacte statim commoriuntur". Huc usque Plinius in eodem libro et eodem capitulo.
2. Significat ordinate procedendo a principio: disciplinam regularem aut canonicam siue etiam poenitentiam et abstinentiam. Quae quidem multa bona confert uariis languoribus spiritualibus si cum discretione et debito moderamine inferantur uel exerceantur seu assumantur, Prou. 3: Disciplinam Domini, fili mi, ne abicias, neque fatigeris dum ab eo argueris. Quem enim diligit Dominus, corripit, et quasi pater in filio complacet sibi. Rom. 12: Rationabile obsequium uestrum, id est discretum sit. Glossa: "Ne quid fiat nimis, id est ultra uires".
<Cap. 69: De faeno>
Faenum has habet condiciones siue proprietates.
1. Nam, ut dicit Glossa Isaiae 40, super illud Omnis caro faenum: "Nascendo habet uirorem, crescendo decorem, deinde florem, tandem uero calore solis exsiccatum redigitur in puluerem. Sic et homo nascendo uiret" etc. "et per aetatum successionem decorem amittit, et reddit in puluerem per mortem et incinerationem". Item, ut dicit Isidorus et redit quasi in eadem, faenum quamdiu uiret et frondet montes et prata uescit et ornat, et tam florum diuersitate quam etiam uiroris uenustate omnium se intuentium oculos allicit et ad sui aspectum reficit et delectat. Propter substantiae autem suae raritatem, feruente sole, eius humiditas consumitur, et herba quae primo florendo ridere uidebatur, tandem a sua gloria spoliata penitus et subito inuenitur. Nam, ut habetur Matth. 6: Faenum quod hodie in agro oritur et uirescit, cras in clibanum mittitur, quia quasi subito deficit et arescit.
2. Significat quod cito transit gloria et potentia siue ostentatio uel prosperitas seu consolatio temporalis hominum mundanorum, Is. 40: Vox dicentis 'Clama'. Et dixi 'Quid clamabo?' Omnis caro faenum et omnis gloria eius quasi flos faeni. Exsiccatum est enim faenum et decidit flos. Verbum autem Domini manet in aeternum. Glossa super illud Ps. 128, Fiant sicut faenum tectorum etc.: Quanto faenum altius stat, et minus profunde inferius radicem deprimit, tanto minus crescit, immo citius deficit et arescit. Item, Glossa Super Iac. 1: "Nolite mirari, fratres, si mali in mundo florent et uos patimini, quia non est christianae dignitatis bonos in temporalibus exaltari, sed potius deprimi. Mali nihil habent in caelo, uos nihil in mundo".
3. Item, ut dicit Plinius ibidem, faenum falcastro postquam contaminatum fuerit praescinditur, et ut melius exsiccetur, soli exponitur, et ne ex humons superfluitate circa terram computrescat, furcis et rastris saepius releuatur, tandemque in cumulos et aceruos recolligitur, et ultimo in plaustris et uehiculis ad horrea deportatur, et ibi ad diuersos usus necessarios reseruatur.
4. Significat amicos Dei religiosos, pauperes et humiles uoluntaria deuotione qui post multas tentationes et tribulationes probati et examinati, interueniente morte, accipiunt coronam uitae collocati et collecti per angelos messores in empryeo ad suam aeternam felicitatem et Ecclesiae militantis utilitatem. Iac. 1: Beatus uir qui suffert tentationem quoniam, cum probatus fuerit, accipiet coronam uitae quam repromisit Deus diligentibus se. Exemplum de quodam sancto sene ponit beatus Hieronymus in libro De uitis patrum qui cum moreretur circumstantibus fratris ter risit dicens: "In ueritate necdum principium poenitentiae sumpsi tanta est gloria poenitentis et pro Christo tribulationem patientis".
5. Item, ut dicit idem ibidem, faena crescentia in locis aliquantulum montuosis mediocriter siccis magis sunt odorifera et etiam animalibus magis sapida, quam illa quae crescunt in pratis palustribus et aquosis, quia in illis humor nutrimentalis magis est indigestus; in aliis uero minus, ut dicit idem.
6. Significat homines nutritos et educatos in media et discreta perfectione siue religione uitae sanctae et depuratos a uitiis mundanae concupiscentiae, magis redolere fama et magis uigere aedificatione fraterna et euangelica etiam bestialibus siue infirmis membris Ecclesiae quam saeculares siue in foetibus mundi enutritos et conuersatos et uiuificatos in mundi lasciuiis. Exemplum in discipulis apostolorum siue credentibus Act. 4 et per totum; et in discipulis sanctorum patrum in Collationibus patrum, de quibus ponit Cassianus; haec eadem Hieronymus quoque De uitis patrum.
<Cap. 70: De flagellis>
1. Flagella summae, scilicet arborum et uitium, partes sic dicuntur, secundum Isidorum libro XVII, ab eo quod crebros sustinent uentorum flatus, quorum comas aliqui crines uocant, aliqui folia.
2. Significant officia praelatorum iustorum, sustinentia crebras murmurationes et detractationes seu etiam persecutiones inquietorum et molestorum subditorum. Sed non dimittunt propterea sua exempla bona et uerba iusta. De talibus erat apostolus, II Cor. 4, quando dicebat: Tribulationem patimur, sed non angustiamur; aporiamur, sed non destituimur; persecutionem patimur, sed non derelinquimur; humiliamur, sed non confundimur; deicimur, sed non perimus. Exemplum in Moyse quando educebat filios Israel de Aegypto et ducebat per eremum, Num. per totum. Exemplum etiam in beato Hieronymo et in beato Bernardo in simili, ut habetur in uitis eorum et scriptis.
<Cap. 71: De foliis>
 Folia arborum has habent proprietates siue condiciones.
1. Nam, ut dicit Isidorus, ornant arbores et muniunt tenellos fructus et flores ne a uentis, caumatibus aut pluuiis iniuriam patiantur; grandinum impetus ac uentorum impulsus et imbrium ictus intercipit folium et repellit sicut scutum. Propter substantiae suae raritatem et tenuitatem modico uento mouentur folia ipsa, de facili tamen non cadunt propter humoris adhaerentiam, abundantis fructus latentes sub foliis maturescunt. Multum insuper conueniunt folia medicinae, multis etiam animantibus sunt in cibum sicut folia hederae quae a capris et haedis maxime diliguntur, ut dicit idem.
2. Significat documenta sapientum et sanctorum ornare ecclesias, iuxta illud Prou. 15: Lingua sapientum ornat scientiam; et praeseruare infirmos et rudes Ecclesiae et resistere contra omnes impugnationes hostiles. Qui sapientes et sancti homines, etsi condicionis humanae fragilitate de facili habeant primos tentationum motos, gratiae tamen Dei liberali bonitate non cadunt, sed aliis infirmis Ecclesiae membris promouendis in melius prosunt et omnibus spiritualibus languoribus succurrunt et subueniunt. Plurimis etiam maxime deuotis exsistunt spiritualis refectio et caelestis cibus sua aedificatione seu salutari exhortatione et in Christo educatione. Talis erat lingua Pauli, sicut patet II Cor. ultimo: An experimentum quaeritis, inquit, qui in me loquitur Christus? Et Rom. 15: Non audeo, inquit, aliquid loqui eorum quae per me non efficit Christus etc. Et propterea Chrysostomus De laudibus Pauli homelia 2 sic dicit: "Quis enim non miretur quod ex Pauli lingua sermo prosiliens mortem fugat, peccata dissoluit, tenebras caecitatis illuminat, et mutatione mirifica terram conuertit in caelum? Quidnam Pauli illam animam aliquis appellet auream an adamantinam? Nam et omni adamante erat fortior, et omni auro gemmisque pretiosior et alteram quidem materiam firmitate, alteram uero superabat pretiositate". Huc usque Chrysostomus.
<Cap. 72: De floribus>
Flores in generali sumpti has habent proprietates.
1. Nam, ut dicit Isidorus libro XVII, flores dicuntur quasi fluores eo quod cito defluunt et soluuntur. In eis tamen multiplex est odor, color, et sapor, lenitas et uirtus. Nam odore recreant et delectant spiritum, sapore immutant gustum, colore alliciunt uisum, lenitate demulcent tactum, uirtutem habent multiplicem. Sanant morbos, zephiro generantur, austro dissoluuntur, ut dicit idem ibidem. Arbores et herbas, campos, hortos et siluas pulchritudine sua decorant et ornant, et ex dulcedine quam de caelesti rore concipiunt mel administrant, et ideo apes flores mellificandi gratia uisitant et frequentant. Quando apparent flores mutationem temporis significant et spem de fructu generant. De puro et unctuoso medullae arboris humore originem contrahunt, et erumpentes de stipite uirgae uirgam non uiolant nec deflorant, sed potius ipsam perficiunt mirabiliter et decorant. Item, flores in ortu solis se aperiunt et in occasu sese saepius claudunt; secundum etiam ortum solis se aperiunt et secundum processum se diffundunt. Inter flores autem praeponuntur flores liliorum, rosarum et uiolarum, praecipue ad coronarum ornatum atque decorem.
2. Significant haec omnia supradicta condiciones spirituales uitae et famae et gratiae Christi et beatae Mariae et aliorum sanctorum, uirtutes quoque et efficacias medicinales suffragiorum, orationum ipsorum, et amoenitatem puritatis et bonitatis eorum, conuersionemque animarum ipsorum totalem in Deum sursum et collectionem exterioris hominis intra cor intimum et medullatam saginationem spirituum suorum per usum praecordialium unctionum. Inter quos sanctos, post Christum et beatam Virginem, qui fuerunt lilia spiritualia potentissime superexcellentia tamquam praecipui Ecclesiae flores reputantur apostoli, et martyres uelut rosae, confessores siue doctores et uirgines tamquam uiolae. Quibus omnibus Deus aeternus siue ipsa potius mater Ecclesiae appetens ornari, decorari, et redolere, dicit Cant. 2: Fulcite me floribus, stipate me malis, quia amore langueo. Eccli. 39: Florete flores, frondete in gratia, et collaudate canticum, et benedicite Deum in operibus uestris. Vnde cantat Ecclesia tempore paschali: "Sancti tui, Domine, florebunt sicut lilium, et sicut odor balsami erunt ante te. Alleluia!" Gregorius in Moralibus et alibi: "Aliter redolet flos liliorum, quia candida uita de incorruptione uirginitatis. Aliter flos rosarum, quia mira est fragrantia quae redolet et rutilat ex cruce martyrum. Aliter flos oliuae, quia suaue est opus misericordiae. Aliter flos uuae, quia magna est uirtus praedicatorum mentes hominum debriantium. Aliter flos spicae, cum ad maturitatem perducitur, quia bonorum operum perfectio ad satietatem eorum qui esuriunt iustitiam praeparatur".
 
<Cap. 73: De flore campi>
Flos campi, de quo Cant. 2, has habet condiciones siue proprietates.
1. Nam, ut dicit Plinius libro XX cap. 5, est flos specialis sic dictus quia per se crescit in locis incultis nec sulcatis uomere aut stercore impinguatis. Est autem hic flosculus quidem stipite gracilis et modicus flore, rubicundo et quasi colore sanguineo insignitus. Cuius flores non plus nec minus quam per quinque folia communiter distinguuntur. Cuius uirtus centaureae -- de qua supra in littera C -- similis est. Non tamen ex complexione sua tantae est amaritudinis; habet autem cum quadam amaritudine dulcedinem in radice. Cuius sucus melli mixtus uisum clarificat, inflationes sedat, morsus uenenosos curat et contra arteriam et apostema mortiferum iuuat, uenenositatisque suae malitiam reprimit et refrenat et impedit ne materiae fumositas ad nobiliorum membrorum intrinseca se diffundat. Hue usque Plinius eodem libro et capitulo.
2. Significat iste flos campi in suis condicionibus et qualitatibus praelibatis Christi uel beatae Virginis singulares nobilissimas condiciones et efficacias stupendas per omnia et spectandas, sicut clarere potest uolenti sapienter considerare per singulas et attribuere ei spiritualiter proprietates praelibatas, Cant. 2: Ego flos campi et lilium conuallium. Haec dicitur ex persona Christi siue Matris beatae ipsius. Vnde cantat mater Ecclesia in assumptione Virginis gloriosae: "Circumdabant eam flores rosarum et lilia conuallium". Bernardus Super Missus est: "Amat florigeram patriam flos de radice Iesse".
<Cap. 74: De fructu arborum>
Fructus arborum has habent condiciones siue proprietates.
1. Nam, ut ponit Plinius, alii sunt maturi et dulces, alii immaturi et immaturabiles et per consequens gustu horribiles, alii sunt decori et gratiosi, alii indecori et maculosi, alii sunt odoriferi et suaueolentes, alii horridi et potius foetentes, alii sunt colorati gratifice, alii discolorati uarie, alii sunt quantitate magni, alii breues et parui, alii sunt pauci, alii multi, alii albi, alii nigri, alii rufi, alii rubei, alii uirides, alii crocei, alii uarii, alii cinerei, alii cari et pretiosi, alii uiles et expositi, alii sapidi et amabiles, alii insipidi uel etiam amaricabiles, alii utiles in cibo et medicina, alii inutiles humano cibo omnimode, sicut auerti potest totum quod dictum est ex ipsa fructuum ipsorum consuetudine et differentia siue uarietate.
2. Significant mystice multiformitatem operum siue meritorum in Ecclesia bonorum et malorum. Alii namque faciunt talia opera bona, alii talia opera mala, praemissis singulis, correspondentia spiritualiter, sicut considerari potest sapienter a prudenti lectore, Prou. 10: Opus iusti ad uitam, fructus impii ad peccatum. Matth. 7: Non potest arbor bona fructus malos facere, neque arbor mala fructus bonos facere. Igitur a fructibus eorum cognoscetis eos. Ambrosius in libro De officiis: "Blandimur nobis si a malis fructibus non grauamur, tamen qui damnandi sumus si a bonis fructibus steriles manserimus".
<Cap. 75: De germine>
Germen has habet condiciones siue proprietates.
1. Nam, ut dicit Plinius et alii plures, ortus germinum est ex calore caelesti penetrante radicem ad medullam et partes eius unctuosiores, liquidiores et puriores ad se trahente, coagulante, ac coniungente et exterius producente. Item, ortus germinum est ornatus terrae principium gratiosum. Nam omnia terrae uirentia a germinibus oriuntur. Signum sunt uernalis nouitatis, finis hiemis, praeconium aestiualis temporis.
2. Significant germina mystice sumpta Christi et Matris eius natiuitates singulares supradicta singula continentes et designantes spiritualiter, sicut patere potest considerare uolenti prudenter, quomodo tain Christus quam Mater ex caelesti et spirituali influentia mundo signanter editi sunt et ornatus principalis et initialis fuerunt omnium sanctorum et fide uirentium signumque gratiae nouitatis et finis legis asperitatis et praeconium futurae beatitudinis et sempiternae messionis, de quorum unoquoque germine scribitur Is. 4: In die illa erit germen Domini in magnificentia et gloria, et exultatio his qui saluati fuerint de Israel. Gen. 1: Germinet terra herbam uirentem, et afferentem semen iuxta genus suum. Ambrosius in antiphona de octaua natiuitatis: "Germinauit radix Iesse, orta est stella ex Iacob" etc.
<Cap. 76: De gramine>
Gramen has habet condiciones siue proprietates.
1. Nam, ut dicit Isidorus, est agrestis herba sic dicta ab eo quod germinetur et hinc inde multis radicibus connexa super terram dilatetur et diffundatur. In aspectu est gratiosum, ut dicit Palladius, animalibus in pastu gratum et fit languentibus in effectu. Nam sicut in radicibus, sic in graminibus latet uirtus multiplex medicinae. Cuius uirtus est stiptica et uulnerum conglutinatiua, uentris constrictiua, uulnerum renum et uesicae sanatiua, doloris splenis mitigatiua. Hanc herbam cognoscunt canes et illam comedunt cum se purgare uoluerint, ut dicit Plinius. Ita autem haec faciunt caute quod uix potest hoc ad humanam peritiam deuenire. Gramen etiam, ut dicit Beda, austrinum tempus, scilicet pluuiosum et calidum diligit et uirorem in locis etiam districtissimis se diffundit.
2. Significat gramen in singulis praelibatis proprietatibus mystice uenerabilem Scripturam quae caelestibus radicibus hinc inde connexa et roborata super Ecclesiam uniuersalem et super deuotas Deo animas siue intelligentias dilatatur et se diffundit. Quae quidem aspectui supermentali est gratiosa, affectu sapida et deliciosa, infirmis etiam membris Ecclesiae est salubris omnino et multiformis medicina. In qua nihilominus radicaliter et superficialiter latet uirtus multiplex salutaris intelligentiae et spiritualis gratiae, cuius uirtus est multiformis et huic herbae per omnia correspondens. Hanc canes, id est sancti praedicatores, cognoscunt et pro sui et aliorum purificatione ad eam recurrunt de magna industria cauentes a daemonibus et nefandis haeresibus. Et hoc est quod dicit ipsa haec omnia, Eccli. 24: Radicaui in populo honorificato et cetera totum. Hieronymus Ad Paulinum: "Non sum tam hebes ut hoc me nosse pollicere et eorum fructus carpere quorum radices in caelo fixae sunt". Loquitur de diuinis eloquiis.
<Cap. 77: De galbano>
Galbanus habet has condiciones siue proprietates.
1. Nam, ut ponit Isidorus libro XVII, galbanus est herba quae uocatur ferula, ut dicit Varro, cuius sucus est galbanum. Inciditur autem haec herba in aestate et effluit inde lacrima, quae recolligitur et desiccatur. Illud autem galbanum est optimum quod est mundissimum et habet puras guttas, et est similis thuri in colore habens grana limpida, et eius granum non est nimis siccum, sicut dicunt Dioscorides et Plinius. In aestate circa fruticem desiccatur. Inest autem ei uirtus ignea, calida scilicet in tertio gradu et humida in primo, ut dicunt iidem. Si purum sit galbanum, id est sucus eius, diu potest seruari. Habet autem uirtutem dissoluendi, leniendi, relaxandi et mitigandi. Fumus eius lethargicos excitat, dolores splenis et oppilationes cum aceto sanat, fetum mortuum de matrice educit et matricera purgat. Cum melle puluis eius lumbricos necat. Fumus eius serpentes et uenena fugat, dolorem dentium mitigat, ut dicunt Plinius, Dioscorides et Platearius. Vbi subditur quod si galbanum debet poni in medicina, prius debet a superfluis emundari. Primo igitur desuper ignem in testa debet liquefieri, et in aqua post fundi. Et quod purum est supernatabit, quod uero inutile est, ut cortices et lapilli inferius residebit. Dioscorides tamen dicit quod in aqua feruenti galbanum debet poni, et quod petit fundum debet colligi; quod autem supernatat, ut cortices et huiusmodi, debet amoueri.
2. Significat haec herba cum suo sucu et cum suis praelibatis condicionibus et proprietatibus munditiam conscientiae uitae, doctrinae, et famae uiri sancti, ipsiusque orationem mundam et deuotam seu lacrimosam, Eccli. 24: Quasi galbanus etc. et quasi balsamum non mixtum odor meus. Vnde cantatur de beato Dominico quod factus est odor bonus Deo et hominibus. Potest etiam significare non immerito uenerabilem Scripturam Veteris et Noui Testamenti, quae in homine mundo et Deo deuoto et studioso spiritualiter omnia praemissa et singula facit, sicut patere potest subtiliter considerando et ad mores reducere cupienti, Sap. 6: Clara est et quae numquam marcescit sapientia. Dicitur sapientia clara et immarcescibilis quia facit claros intelligentia et uita incorruptibiles fama et castitate. Item, 8 eiusdem: Habebo propter hanc immortalitatem etc. et memoriam aeternam etc. Vel certe significat poenitentiae euangelicae et uitae apostolicae uirtutem singularem ad infirmitatum spiritualium et periculosarum expugnationem mirabilem. Cuius in omnibus his efficacia spiritualis potens et multiformis multiformiter inuenitur in Ecclesia correspondens conformiter ad praefata singula. Exemplum in Petro et Paulo, sicut patet in actibus et epistolis eorum; in Itinerario quoque Clementis et Chrysostomi De laudibus Pauli.
<Cap. 78: De gutta aromatica>
Gutta aromatica has habent condiciones.
1. Nam, ut dicunt Isidorus et Plinius, gutta haec ad modum galbani est cuiusdam herbae uel arboris lacrima quae alio nomine ammoniacum appellatur. Istius autem arboris uel herbae ramusculi diebus aestiuis ab incolis inciduntur et gutta quae inde stillat gutta siue ammoniacum a medicis nuncupatur, ut dicunt iidem. Istius guttae species illa est nobilior, quae mundior et purior et terrae faeculentiae impermixtior, quae quidem debet esse candida et pinguis sicut thus, et quando frangitur apparet splendidum interius et gummosum, ut dicunt Dioscorides et Plinius, et habet odorem similem castoreo et saporem subamarum. Est autem gutta calida in tertio gradu et sicca in secundo, habens uirtutem dissoluendi et relaxandi, ut dicitur in Plateario, cuius scrupulus potatus cum oxymelle spleniticas curat, asperitates et immunditias oculorum mitigat et curat. Cum suco absynthii lumbricos necat; contra arthriticam et sciaticam passionem, cum pice dura multum iuuat; urinam prouocat; menstrua purgat; omnes tumores et inflationes sedat, ut dicit Glossa super illud myrrha et gutta etc.
2. Significant haec praelibata omnia et singula condiciones spirituales et efficaces in beata Virgine et maxime respicientes uirtutem orationis et condescensionem pietatis circa peccatores siue infirma membra Ecclesiae propter quae ipsamet dicit de se, Eccli. 24: guttam et galbanum et storacem; et ei dicitur in Ps. 44: Myrrha et gutta et casia a uestimentis etc. Exemplum in multis miraculis eius circa praemissas personas.
<Cap. 79: De gariofilo>
Gariofili has habent condiciones siue proprietates.
1. Nam, ut dicit Dioscorides, sunt fructus cuiusdam arboris in India, qui in aestiuo tempore colliguntur, quorum quidam sunt perfecti et acuti saporis, coloris subnigri, in effectu calidi et sicci; quidam in suis qualitatibus temperati quando sunt maturi per quinque annos in multa efficacia conseruantur; sophisticati autem non possunt ultra uiginti dies seruari. In loco etiam non nimis sicco nec nimis humido debent seruari, quia in nimis humido putrescunt, in nimis arido arescunt. Eligendi uero sunt qui in superficie habent planitiem aliquantulum acutumque saporem et suauem odorem, et qui compressione unguis aliquid emittunt humiditatis. Habent autem boni gariofili uirtutem confortandi ex aromaticitate sua, dissoluendi et consumendi ex qualitatibus suis. Confortant enim cerebrum et uirtutem animalem. Valent etiam contra defectum cordis, quia confortant uirtutem spiritualem. Valent etiam contra indigestionem stomachi et dolorem ex frigiditate, quia uirtutem iuuant naturalem. Hucusque Dioscorides.
2. Significant gariofili in praelibatis uniuersis et singulis condicionibus bonis religiosos uiros, ueros et probatos, quales fuerunt apostoli et credentes in Ecclesia primitiua, et sancti patres in deserto Aegypti familia, ut habetur Act. 4, et beatus Ambrosius De paradiso ponit. In condicionibus uero malis hypocritas siue falsos uiros, quales fuerunt tempore Christi in ecclesia Ierosolymitana, ut habetur Matt. 24, et post in Ecclesia primitiua, et post exsurrexerunt per uaria mundi loca, ut habetur in Historia Ecclesiastica et Tripartita.
<Cap. 80: De genesta>
Genesta habet has condiciones siue proprietates.
1. Nam, ut dicit Dioscorides, sic dicitur ab amaritudine, quia eius gustus est nimis amarus. Est autem arbustum crescens in locis petrosis siue saxosis atque desertis. Habet multos ramos graciles et nodosos et duros, uirentes hieme et aestate, flores glaucos, spissos et inuolutos, grauis odoris, amari saporis, sed tamen magnae uirtutis, ut dicit Dioscorides, ad infirmitates uarias, quando aeger multum intus et ualde decoloratus extra inuoluitur totaliter in eis. Florum etiam et foliorum eius elixatura splenis tumorem compescit, dolori dentium subuenit, menstrua stringit, dysenteriae sanguinis fluxum sistit, pediculos et lendes sucus eius perimit. Semen facit amarum et nigrum in quibusdam thecis longis et nigris ad modum folliculorum uiciae uel pisae conuolutum. Huius arbusti praesentia infertilitatis et ariditatis terrae, ubi crescit, testis est.
2. Significat mundanos hommes in suis condicionibus malis, poenitentes uero in suis condicionibus siue uirtutibus bonis. Quorum mundanorum amara condicio siue amaricata malitia seu nequitia omnes malas eius proprietates spiritualiter assequitur atque portat; et bonorum conuersorum uera poenitentia omnes bonas eius condiciones habet et continet atque fert. Quantum ad malos aduersos male exemplum in Ieroboam et in Antiocho III Reg. 12 et II Macch. 9. Quantum ad bonos conuersos bene exemplum in Nabuchodonosor rege Assyriorum conuerso et Manasse rege Iudah, Dan. 4 et II Paral. 33, et ultimo in oratione ipsius Manasse pulcherrima.
<Cap. 81: De gith>
Gith habet has condiciones siue proprietates.
1. Nam, ut dicit Glossa super Is. 28, ubi fit mentio de gith, est genus leguminis simile cumino in quantitate, sed nigri coloris et in pane spargitur dulcorando, ut habetur ibidem in Glossa eadem. Secundum Platearium, autem Aristotelem et Dioscorides, gith est herba calida et sicca in secundo gradu, quae inter frumenta nascitur habens semen paruum, nigrum et triangulum, diureticum et subamarum habens uirtutem dissoluendi et consumendi. Oppilationes splenis et epatis habet dissoluendi uirtutem et aperiendi et uentositates extenuandi et hemorroidas inflatas sedandi et earum fluxum restringendi, et lumbricos, id est uentris uermes, cum melle interficiendi. Hanc herbam dicunt esse nigellam, cuius decoctio in aceto occidit uermes aurium si auribus tepida instilletur. Apostemata rumpit, si cum semine lini in furfure et fimo columbarum cataplasmetur. Contra lepram etiam ualere dicitur si cum raphano in uino decocta et modico sale apponatur. Menstrua prouocat et aborsum procurai si mulier inde suffumigetur. Contra stranguriam et etiam passionem iliacam uinum, in quo per noctem infusa fuerit, propinetur. Nec debet decoqui ne nimis uiolenta efficiatur. Nam, ut dicit Constantinus, nigella in nimia quantitate sumpta occidit.
2. Significat haec herba gith siue nigella monachos nigros. Qui quidem si sunt humiles et honesti habent spiritualiter omnes et singulas proprietates praelibatas bonas in sua correspondenti uirtute. Si uero sint dissoluti, minime. Exemplum in filiis prophetarum, II Reg. 2 et 6, qui speciem gesserunt bonorum monachorum antiquorum et in his monachis siue eorum aliquibus quos modo uidemus, ut ponit Bernardus in quodam sermone ad religiosos beatum Hieronymum dicere.
<Cap. 82: De ilice>
Ilex has habet condiciones siue proprietates.
1. Nam, ut dicit Isidorus libro XVII, est species quercus, arbor scilicet glandifera, cuius fructum homines sibi primo ad uictum inuenerunt priusquam frumenti esset usus. Inter arbores autem glandiferas honorabilior iudicatur ilex cuius fructus, ut dicit Plinius libro XVI, multas reficit nationes. Est uero ilex arbor grossae et profundae radicis, solidissimi ligni et durissimi corticis atque spississimi et rugosi, multae ramositatis, et ratione foliorum iocundae amoenitatis siue umbrositatis, et quoad fructus non modicae quantitatis et fecunditatis. Lignum siquidem eius forte est et durabile, immo fere imputribile. Nam eius truncus sub aquis profunde depressus, quasi in lapidis soliditatem conuertitur, et quanto per longiora saecula in talibus locis humidis defigitur, tanto amplius induratur. Et ideo talia ligna deorum templis et regalibus aedificiorum structuris erant antiquitus apta; ideoque propter indissolubilem ligni naturam ex ilice deorum simulacra sculpebantur, ut ponit Plinius.
2. Significat haec arbor praelatos et magistros in Ecclesia, siue etiam patres Veteris Testamenti et praedicatores Nouae Gratiae habentes spiritualiter et correspondenter praelibatas proprietates ad fructum proprium et animarum zelum. De talibus fuerunt apostoli et discipuli in Ecclesia primitiua, sicut habetur in Actibus per totum, et in Historia Ecclesiastica. Ioannes etiam Chrysostomus scribit plenarie in libro De laudibus Pauli, similiter et Clemens in Itinerario.
<Cap. 83: De iunipero>
Iuniperus has habet condiciones siue proprietates.
1. Nam, ut dicit Isidorus libro XVII, est arbor sic dicta eo quod ab amplo in augustum finitur sicut ignis, uel quia conceptum diutius ignem seruet, adeo ut si prunae ex eius cinere fuerint coopertae usque ad annum, nullatenus exstinguuntur. ??? siquidem ignis dicitur apud Graecos. Vnde iuniperus quasi gignens p?? dicitur. Est autem arbor aspera et quasi aculeata folia habens multa gracilia et acuta multumque fructifera; multa enim facit grana parua et rotunda, primo uiridia et post quasi purpurea siue subrubea quando plenarie sunt matura; uirorem fructus et folia uix deponit. Est autem arbor calida et sicca in tertio gradu, ut dicit Dioscorides; quod in uere colliguntur per biennium reseruantur. Virtutem habent dissoluendi, consumendi et confortandi; decoctio baccarum eius in aqua pluuiali ualet contra fluxum uentris ex acumine medicinae, si inde patiens balneetur. Ex iunipero etiam fit oleum iuniperinum efficacissimum contra quartanam, si quotidie ad pondus dragmae de eo in cibo uel modo alio offeratur. Valet etiam contra iliacam passionem, si partes dolentes inde perunguantur; epilepticis et caducis subuenit, lapidem frangit si per syringam initiatur (syringa est fistula subtilis cum qua medicina mittitur in uesicam). Vinum decoctionis iuniperi cum ficubus siccis pectus purgat, tussim tollit; huc usque Platearius et Dioscorides. In locis saxosis et incultis crescit et in desertis; eius umbram serpentes fugiunt, ut dicit Plinius, et ideo creditur fructus eius ualere contra uenenum.
2. Significat haec arbor in omnibus et singulis praemissis proprietatibus contemplationis et zeli uiros habentes correspondenter praefatis proprietatibus uirtutes spirituales, morales, sicut habuit Paulus, Elias et Eliseus et alii plures in Veteri Testamento et Nouo, in Ecclesiastica et Tripartita Historia ut patere potest sapienter consideranti per singulas et reducere uolenti eas.
<Cap. 84: De hyssopo>
Hyssopus habet has condiciones siue proprietates.
1. Nam, ut dicit Cassiodorus Super Ps. 50, est herba breuis et modica, inter petrosa crescens et in radicibus petrae solidae se infigens. Hanc herbam dicit Dioscorides esse calidam et siccam in tertio gradu. Huius uirtus consistit in floribus et foliis plusquam in stipite uel radice. In aestate enim producit flores; debet colligi in loco umbroso, mundo etiam non fumoso dessicari. Virtutem habet dissoluendi, consumendi et attrahendi, maxime autem pulmonem mundificandi. Omnia etiam uitia pectoris ex causa frigida purgat et mundificat. Si cum ficubus siccis in uino decoquatur et patienti praebeatur, dolorem stomachi et intestinorum tollit, fomentum ex aqua decoctionis eius a superfluis humoribus matricem mundificat et abstergit. Herba hyssopi in testa calefacta et capiti superposita catarrhum frigidum compescit. Vngulam cadentem reprimit, dolorem ex uentositate tollit. Eius puluis ualet contra hydropsim, ut dicit Dioscorides, liuorem a corpore mundat et dolorem ulceribus optimum administrat; dolorem dentium mitigat, tinnitum aurium sedat et etiam lumbricos necat, ut dicit idem. Tantae autem auctoritatis fuit haec herba quamuis modica, ut dicit Plinius, quod sine ipsius aspersione se non purificasse siue purificari non posse in delubris reputarent. Vnde etiam apud Hebraeos fasciculo hyssopi mundandi solebant purificari, ut patet Exod. 12, Leu. 13 et Num. 15.
2. Significat haec herba tam modica et tam multipliciter efficax humilitatis sanctae uirtutem in homine realiter radicatam et infixam Christo petre et eius fidei solidae habentem et producentem spiritualiter omnes proprietates praemissas, sicut patet in apostolis et apostolicis uiris qui iugo Euangelii humiliter subiugati omnibus languoribus spiritualibus expurgandis fuere uirtuosi et famosi per totum orbem terrarum celeberrimi habiti et ad talia prompti, sicut patet in Actibus Apostolorum per totum et in Ecclesiastica Historia et Tripartita. Exemplum in Petro et in Paulo et Benedicto, in Francisco et aliis quorum humilitas et uitae sanctitas, fideique stabilitas miranda effecerunt in se et in aliis, ut claret in gestis eorum.
 
<Cap. 85: De hyacintho>
Hyacinthus herba has habet condiciones siue proprietates.
1. Nam, ut dicit Isidorus libro XVII, habet florem purpureum et est similis uiolae in frondibus et in radice. Color eius proprius est aereus siue caelestis instar lapidis pretiosi, qui simili nomine uocatur hyacinthus.
2. Significat uiros contemplatiuos et diuina gratia inflammatos pro Christi imitatione humiliatos et caelibatui Euangelii mancipatos, qualis fuit Ioannes euangelista et beatus Ambrosius et multi similes in uniuersali Ecclesia, prout habetur pulcherrime in Historia Tripartita et Ecclesiastica.
<Cap. 86: De iusquiamo>
Iusquiamus has habet condiciones siue proprietates.
1. Nam, ut dicit Isidorus libro XVII, "herba est quae uocatur insana, quia usus eius est periculosus. Nam si edatur uel bibatur insaniam facit uel somni imaginem torpidam, ideoque hanc uocat uulgus milicidium propter alienationem mentis quam inducit", ut dicit idem.
2. Significat manifeste haereses et haereticos quarum complacentia siue familiaritas est uenenosa et bonorum dementatiua fideliumque fermentatiua et corruptiua, sicut patet I Cor. 5, et 15: Nescitis quia modicum fermentum totam massam corrumpit? Et I Cor. 15: Corrumpunt mores bonos colloquia mala. Haec ipsa patent in Ario et Sabellio qui tot animas uenauerunt et perimerunt et dementauerunt, sicut dicit Augustinus De haeresibus et habetur in Historia Ecclesiastica.
<Cap. 87: De kastanea>
Kastanea has habet condiciones siue proprietates.
1. Nam, ut dicit Isidorus libro XVII, est arbor magna et procera a Graecis uocata eo quod "fructus eius gemini in modum testiculorum inter folliculum reconditi sunt dum eiciuntur, id est castrantur". Haec arbor, ut excisa fuerit, tamquam silua expullulare consueuit, ut dicit idem ibidem. Est autem arbor multum utilis. Nam eius lignum ualet ad aedificiorum structuram et ad ignium pabula; fructus eius ualent ad cibum; cortices et folia ad medicinam. Fructus eius abominationis et uomitus sunt constrictiui et ieiuni intestini confortatiui. Item, cum modico sale kastaneae ipsae tritae et cum melle temperatae rabidi canis uel hominis morsus sunt optime sanatiuae. Item, cum farina hordei et cum aceto cataplasmatae tumoris mamillarum sunt efficaciter repressiuae. Item, kastaneae fructuum cortices usti et puluerizati ac cum uino temperati adolescentis capiti ad modum cataplasmatis appositi augmentant capillos et prohibent eorum casus. Huc usque Isaac in Diaetis.
2. Significat haec arbor cum fructu suo corticibus et ligno continentes, siue religiosos probatos siue iustos uiros, quales fuerunt in Ecclesia primitiua quibus et quorum uirtutibus praelibata uniuersa et singula spiritualiter conueniunt. Nam ipsi fuerunt magnanimitate praediti, in tribulationibus proficiebant, in omnibus utiles exsistebant, ad omnes infirmitates spirituales uniuersaliter expurgandas conferebant, sanitates animarum conseruabant et tenellorum in fide casus periculosos excidebant, II Cor. 10: Nam arma militiae nostrae non sunt carnalia, sed potentia Dei etc. Act. 5: Ibant apostoli gaudentes etc. Exempla de praemissis omnibus ponit Chrysostomus in libro De laudibus Pauli pulcherrima in pluribus homeliis.
<Cap. 88: De lauro>
Laurus est arbor victorialis, digna multis laudum praeconiis propter singularis gratiae excellentiam et virtutis, propter quod et victores quondam obtenta victoria sertis laureis coronati ducebantur. Cuius laudes et proprietates, quia supra in hoc eodem tractatu in littera D, ubi agitur de daphyro qui et idem est posui ordinarie, non putavi hic in loco iterandas. Quaeratur ibi.
<Cap. 89: De lentisco>
Lentiscus has habet condiciones seu proprietates.
1. Nam, ut colligitur ex Glossa Super Dan. 13, 54 et Isidorus ponit libro XVII, est arbor humilis, mollis et medicinalis, cuius foliorum sucus sanat et conglutinat labia scissa siue alias ulcerata, ut dicitur in praedicta Glossa. Istius arboris fructus oleum desudat et cortex resinam, quae matrix appellatur, ut dicit Plinius libro XVI. Folia huius arboris, secundum Dioscorides, Platearium et Plinium, sicut et tota arbor, calida sunt ualde et sicca, et habent uirtutem constringendi, consolidandi et confortandi. Et ideo ualent contra uomitum et omnem fluxum sanguinis et aliorum humorum. Similes uirtutes habet matrix eius, id est gummi sic appellata quia masticata sic indurescit et dentes mobiles firmat et dealbat, gingiuas etiam a putridis humoribus purgat, anhelitumque foetidum amputat et emundat.
2. Significat haec arbor, cum foliis oleo et gummi, humiles religiosos pietatis officiis et animarum languentium spiritualibus medicinis uniuersaliter et efficaciter intendentes et insistentes, exemplo patrum Veteris Testamenti et Noui, et eorum qui fuerunt in deserto Aegypti. Iob 29: Oculus fui caeco, et pes claudo. Pater eram pauperum etc. Exemplum in beato Nicholao qui, ut habetur in uita sua, totus pietatis uisceribus affluebat etc.
<Cap. 90: De lilio>
Lilium has habet proprietates siue condiciones.
1. Primo enim, ut dicit Isidorus, est "lactei floris herba, cuius candor cum sit in foliis, auri tamen species intus fulget". Significat electorum sanctorum innocentiam siue pudicitiam in sermonibus et moribus, et sapientiam caelestem in intellectibus et affectibus, Eccli. 50: Quasi flos rosarum in diebus uernis, et quasi lilia quae sunt in transitu aquae etc. Et hoc est quod Tiburtius, frater Valeriani, inter sacra colloquia et euangelica exempla beatae Ceciliae et sponsi eius adueniens dixit: "Miror hoc in tempore roseus hic odor et liliorum unde respiret".
2. Secundo, ut dicit idem, uirorem habet in stipite. Significat uirum bonum semper uirere fide et spe et caritate, Hebr. 10: Iustus autem meus ex fide uiuit. Prou. 11: lusti autem quasi uirens folium germinabunt. I Cor. 13: Nunc etiam manent fades, spes, caritas; tria haec etc. Gregorius in Moralibus: "Ad hoc enim buxus in ecclesia ponitur, ut uiriditas fidei esse in omnibus ostendatur, et ex hoc infidelis erubescat".
3. Tertio, ut dicit idem, habet eximietatem in odore. Significat bonae famae suauitatem siue sanctae uitae suaue fragrantem aedificationem, Eccli. 39: Quasi lilium date odorem etc. Item, Eccli. 49: Memoria Iosiae in compositione odoris facta opus pigmentarii. In ore quasi mel indulcabitur eius memoria etc. Vnde cantatur in ecclesia tempore paschali: "Sancti tui, Domine, florebunt sicut lilium, et sicut odor balsami erunt ante te".
4. Quarto, ut dicit idem, habet folia candidissima et expansa. Significat puritatem et dilatationem interiorum, II Cor. 6: Cor nostrum dilatatum est. I Reg. 2: Dilatatum est os meum super inimicos meos, quia laetata sum in salutari tuo. Gregorius In II Dialogorum: "Fixum tene, Petre, quod loquor, quia animae uidenti Creatorem angusta est omnis creatura. Quicumque enim uel parum de luce Creatoris aspexerit, breue ei fit omne quod creatum est, tantumque dilatatur interiori sinu ut superior exsistat omni mundo". Hoc dicit sanctus propter beatum Benedictum ante quem in oratione constitutum de profunda nocte in uno solis radio totus mundus collectus apparuit dilatatione interiorum non reseratione seu restrictione elementorum, quo etiam modo caeli aperti dicuntur Petro, Act. 10; Ioanni Apoc. 20; Nathanieli Ioan. 1; Stephano Act. 7; Ezechieli Ez. 1; in baptismo Christi Luc. 3 et Matth. 3 et Ioan. 1 et Marc. 1.
 5. Quinto, ut dicunt Dioscorides et Platearius, lilium habet uim maturatiuam; unde ualet contra apostemata si cum axungia conteratur. Item, inest ei uirtus remollitiua; unde ualet contra duritiem splenis si eius sucus oleo ueteri admixtus et bene incorporatus ei per unctionis modum deliniatur. Item, inest ei uirtus mundificatiua; unde ualet ad faciem colorandam si puluis eius cum aqua rosacea admisceatur et inde facies abluatur. Item, habet uim mitigatiuam; et ideo folia eius decocta et imposita ualent ad loca quae sunt combusta; idem facit radix eius si trita cum oleo apponatur. Item, uirtus eius est aperitiua et compactorum dissolutiua; et ideo educit purgationem menstrualem. Item, inest ei uirtus tumoris repressiua; et ideo ualet contra apostemata ex uentositate inflatiua, si radix eius trita cum oleo saepius apponatur. Huc usque Dioscorides et Platearius. De lilio autem, sic dicit Plinius libro XX cap. 20: lilii radices multis modis nobilitant florem suum. Nam positae cum uino ictus serpentum sanant et ualent contra fungorum malitiam et uenenum. Decoctae autem cum uino oleo admixto clauos pedum et nodos soluunt; pilos quoque locis adustis reddunt. In uino etiam decoctae addito melle neruis praecisis subueniunt. Folia eius cocta in uino uulnera sanant; flos et folia ulcerum necessitati occurrunt. Huc usque Plinius. Item, in eodem libro cap. 5 idem lilium <rosae> nobilitati proximum est quadam unguenti cognatione. Inde enim fit nobile unguentum siue oleum quod liliorium appellatur, sicut de rosis fit oleum quod rosaceum appellari consueuit. De radice eius procedit hasta interdum trium cubitorum, deinde dependet ab eius summitate flos decliuis ab angustis in latitudinem se relaxans et dilatans ad modum campanellae resupinus et in circuitu labilis, intus habens quasi tenue filum continens in se semen stantibus in medio crocis. Vnde nihil lilio gratiosius est quoad decentiam coloris, redolentiam odoris, efficaciam corporis et uirtutis. Cuius color est triplex, scilicet albus, rubeus et purpureus. Huc usque Plinius libro et capitulo supra posito.
6. Significat lilium in praelibatis uniuersis et singulis castitatem uirginalem facientem omnia spiritualiter in se possidente et per se possidentem quae facit lilium uel repraesentat hominibus materialiter et naturaliter, sicut per singula patere potest prudenter considerare uolenti et sapienter reducere scienti. In cuius multiformis uirtutis mysterium et eleganter dictum fuit castissimae mulieri Iudith 15: Confortatum est cor tuum in domino Deo tuo, eo quod castitatem amaueris. Benedixit te Deus in uirtute sua qui per te ad nihilum redegit inimicos nostros. Et ideo benedicta eris in aeternum. Exemplum in beata Maria quae ob amorem uirginitatis tot et tanta potuit. Exemplum in beatis uirginibus Agnete, Lucia, Agatha, Cecilia, Catherina et Margarita quae ob possessionem et adamationem huius uirtutis stupenda effecerunt triumphauerunt, sicut habetur in earum legendis de singulis plane et praeclare ualde.
 7. De lilio etiam dicit Aristoteles libro Vegetabilium sic: flores lilii prius sunt uirides, post albescunt, et si stipes siue hasta a radice totaliter abscindatur, quia totus humor stipitis est inclusus, naturalis calor qui est in medullis totaliter se conuertit ad superiorem partem stipitis et dirigit materiam ipsius floris, et tunc expandit se flosculus et albescit humore primitus tunc digesto. Et ideo, ut dicitur ibidem, uersificatores comparauerunt lilium intellectui quod in fine sollicitatur de aeternis. Item, ibidem dicitur quod lilium non habet rationem seminatiuam in semine et radice, et in hoc differt a porris et alliis quae habent rationem seminis in multis locis. Lilii insuper hasta nouiter cum flore abscissa glebae argillosae infixa in uirore diutius seruat florem suum. Flos etiam lilii quando interger est et intactus permanet, multum suauiter redolet. Confractus uero et manibus confricatus multum foetet. Ipsum quoque florem cum semine pro fructu habet. Totam etiam uirtutem lilium in stipite et in radice ostendit in capite et in flore, et quanto flos ipsius altius in hastili erigitur, tanto caput submissius inclinatur. Flos etiam eius est exterius planus, suauis tactu et forma rotundus, aspectu delectabilis et iocundus; interius autem granis aureis in sua concauitate est respersus, quae tingunt plusquam crocus et haec tingentia grana septem hastulis sustentantur. Vnde ex sex foliis candidissimis simul contiguis componitur lilium siue flos eius, et ex septem granis aureis interius decoratur, in quorum medio semen eius loco fructus miro decore collocatur et circumexpansi floris beneficio teneritudo seminis a laesione frigidi aeris custoditur. Huc usque Aristoteles libro praemisso.
8. Significant praelibata uniuersa et singula euangelicam castitatem habentem mystice omnes condiciones praemissas, sicut clarere potest per singulas considerare sapienter uolenti et exemplo moralitatum superius multotiens in similibus reducere et adapatare singulas moribus cupienti. In horum omnium mysterium multiforme dicitur sponsus aeternus recreari et delectari in castissimis animabus et corporibus, Cant. 6: Descendit dilectus ad aureolam aromatum, ut pascatur in hortis et lilia colligat. Hinc est etiam quod liliorum nomine castissimae mentes communiter a sanctis accipiuntur, et beatus Gregorius in Moralibus ponit. Vnde etiam angelus detulit beatae Ceciliae et sponso eius propter castitatis adamationem duas coronas coruscantes rosis et liliis albescentes, ita quod Tiburtius Valeriani frater adueniens et sentiens fragrantiam ait: "Miror hoc in tempore roseus hic odor et liliorum unde respiret".
<Cap. 91: De lactuca>
Lactuca has habet condiciones siue proprietates.
1. Nam, ut ponit Isidorus libro XVII, ex lactei humoris exuberantia sic est uocata, uel quia mulieres nutrientes lacte implet. Lactuca, secundum Isaac in Diaetis, frigida est et humida, sed temperate, ita quod in neutra qualitate excedit modum, et ideo eius usus congruit medicinae. Subtilem habet substantiam et maxime recens, et ideo cito digeritur et stomachi arsuram ex cholera rubea sedat, sanguinisque ebullitionem refrigerat, insomneitatem placat, capitis dolorem ex fumo cholerico sanat, lac in mulieribus multiplicat et semen in uiris generat et augmentat. Et hoc accidit propter bonitatem sanguinis quem gignit in perfecta quantitate, in perfecta etiam qualitate. Sed quando antiquatur et induratur, minuitur eius humiditas et amaricatur, et ex usu eius sanguis pessimus generatur. Virtus etiam uisiua deficit et debilitatur, sensusque animalis mortificatur, quia sua ponticitate sensum suffocat naturalem, et ideo talis lactuca generare uolentibus maxime est nociua. Nam materiam congelat et coagulat seminalem et praecipue semen eius si in cibo aut in potu saepius assumatur. Huc usque Isaac in Diaetis. Plinius autem libro XX cap. 8 de lactuca dicit sic: Est species lactucae sponte nascentis quam caprinam uocant, qua proiecta in mare protinus necantur pisces qui sunt in uicino, cuius lac cum aceto et aqua et uino hypropicis medetur. Cuius etiam caulae et foliis contusis asperso sale nerui incisi sanantur. -- Alia autem est species lactucae quae nascitur in aruis, cuius folia trita cum polenta illita uisceribus sanant; et hanc Graeci ussopon uocant. -- Tertia species crescit in siluis quam supaton uocant, cuius folia trita cum polenta multis infirmitatibus et passionibus mirando succursu subueniunt. Nam uulneribus prosunt, sanguinem sistunt et putrescentia ulcera sanant, radice et foliis eius mitigatur ignis sacer. -- Est alia species lactucae habens rotunda folia et breuia quam multi eraceam uocant, cuius sucum accipitres scalpendo herbam extrahunt et inde tingentes oculos discutiunt obscuritatem et caliginem cum senescunt. Cuius herbae sucus sanat omnia uitia oculorum et maxime quando ei lac mulieris admiscetur, serpentum morsibus et scorpionum ictibus medetur, si sucus eius cum uino potetur et folia trita super uulnus catasplasmentur. Omnem etiam inflationem discutit et compescit. Semen etiam lactucae, tam domesticae quam siluestris, libidinis imaginationes in somniis compescit et corpus pollui non permittit, si in cibo frequenter assumatur. Frequens tamen eius usus uel nimius si in cibo frequentetur oculorum afficit claritatem". Huc usque Plinius libro eodem capitulo eodem.
 2. Primum genus lactucae, domesticae scilicet, significat mystice simplicem doctrinam Euangelii Christi siue Noui Testamenti efficientem in deuotis animabus et Deo renouatis spiritualiter uniuersas eius proprietates et singulas, sicut potest considerationis sapientialis uir auertere et applicare discurrendo per singulas et moralizando eas, exemplo similium auertendo pariter circa haec quod in inueteratis dierum malorum per occasionem ipsa doctrina Nouae Gratiae spiritualia facit omnia illa mala quae lactuca antiquata et indurata dicta est facere materialiter supra habentibus eam in usu, I Cor. 3: Lac potum uobis dedi, non escam. Nondum quidem poteratis. Sed necdum potestis. Cum enim sit inter uos zelus et contentio etc. -- Secundum genus lactucae significat caritatem occidentem in anima siue perimentem omnes motus euagantium et tumultuantium uitiorum medentemque omnibus aegritudinibus spiritualium defectuum, Prou. 10: Vniuersa delicta operit caritas. Ambrosius in uersibus Ad mandatum: "Caritas est summum bonum, amplum donum". -- Tertium genus lactucae, similiter quartum et quintum, significant gratiam orationis siue poenitentiae uirtutem uel etiam christianam pietatem siue euangelicam ueritatem quae infirmitatibus spiritualibus correspondenter remedia et beneficia spiritualiter administrant, ea forma qua positum est supra materialiter de his tribus speciebus lactucae, I Tim. 4: Pietas ad omnia utilis est etc. Glossa: "Summa religionis christianae in pietate consistit" etc.
<Cap. 92: De lappa>
Lappa has habet condiciones siue proprietates.
1. Nam, ut dicit Isidorus libro XVII, est herba habens folia lata et spissa circa terram, habens in summitatibus hastularum quaedam capitella spinosa et aculeata sed recurua, quae uestibus transeuntium solent adhaerere.
2. Significat herba haec diuitias huius saeculi siue concupiscentias carnis adhaerentes mentibus siue affectibus hominum peccatorum pungentesque et recuruantes suis sollicitudinibus animum miserum, Os. 9: Lappa in tabernaculis eorum. Hinc est quod communiter sancti nostri et doctores theologiae lapparum nomine accipiunt diuitias et concupiscentias animas illaqueantes.
 Cap. 93: De lappate>
Lappates has habent condiciones siue proprietates.
1. Nam, ut dicit Glossa Super Iudic. lappates est cibus ex quibusdam herbis domesticis recentibus confectus; huius uirtus est singularis secundum Plinium libro XX cap. 20, et maxime si cum sinapi, aceto et melle diligentius componatur. Tunc enim diu potest seruari, et omnino inuenitur resistere ebrietati. Plinius etenim ibidem dicit lappates esse herbam quae ante cibum comesta cauet ne ebrietas superueniat; post crapulam sumpta compellit crapulam ut recedat et, ut clarat schola, crassifractis hac herba nihil utilius est stomacho atque neruis, et ideo paralyticis ac tremulis iubet eam dari, et sanguinem <excreantibus> et lactis ubertatem praebet pueris. Valet etiam sucus eius aduersus uenenum et serpentum ictibus occurit, et maxime semen eius. Similiter ualet contra morsum canis, ut ponit Isidorus libro XVII.
2. Significat iste cibus siue herba refectionem uerbi Dei ex domesticis libris, et eloquiis Scripturae uenerabilis constructa siue ipsam doctrinam euangelicam facientem in anima deuota sibi spiritualiter omnia praelibata et singula in omni uirtute correspondenter et aegris moribus et aegritudinibus spiritualibus potenter subuenientem et efficaciter occurentem, Deut. 8: Non in solo pane etc. Sap. 16: Sermo tuus, Domine, sanat omnia. Adamantius Super Iosue: "Virtuosiora sunt uerba sanctae Scripturae quam uerba ulla" etc.
<Cap. 94: De legumine>
Legumina has habent condiciones siue proprietates.
1. Nam, ut dicit Plinius libro XVIII et Isidorus libro XVII, "ab eligendo surit dicta quasi electa; ueteres enim meliora eligebant" et inde sibi cibaria componebant. Differunt autem legumina in magnitudine, colore, figura et sapore. Nam inter legumina, maiora sunt genera fabarum et lupinorum; mediocra cicerum et pisarum; minima lenticularum et uiciarum. In colore differunt, quia quaedam sunt alba, quaedam nigra -- etiam inter fabas et cicera --, quaedam rufa, quaedam mixta. In figura, quia quaedam rotunda, quaedam longa, quaedam triangula, quaedam plana. In sapore, quia quaedam sunt stiptica et dura, quaedam in se sunt amara, sed illa per decoctionem fiunt mollia et ad esum meliora; ista per adiectiuam in aqua madefactionem fiunt dulcia. Est autem legumen substantialiter grossum, frigidum et siccum, et ad digerendum durum et compactum. Vnde etiam propter sui compactionem difficilia suit ad coquendum nec bene possunt decoqui in aqua puteali, immo ad perfectam decoctionem indigent aqua fontana siue fluuiali. Cibus itaque durus et grossus est, et ideo idoneus hominibus fortioris naturae et complexionis. Nam dura sunt ad digerendum, sed digesta multum nutriunt et confortant. Sed naturaliter sunt inflatiua et uentositatis generatiua; eorum tamen uentositatis uis diminuitur per corticis dispositionem et eorum quae uentositatis sunt exterminatiua appositionem, ut cumini et aneti et similium, ut dicit Dioscorides.
2. Significant hae diuersitates leguminum et uariae condiciones eorum, uarietates mentium siue graduum et statuum uel etiam gratiarum seu scientiarum aut liberalium artium in Ecclesia uel in mundo, effectusque diuersos personarum circa haec et in his, et remedia in opportunitatibus, sicut patere potest sapienter considerare uolenti et deuote reducere per singula moraliter scienti, Rom. 12: Habentes donationes secundum gratiam quae data est uobis, differentes etc. I Cor. 12: Vnicuique datur manifestatio spiritus ad utilitatem. Dionysius De angelica hierarchia: Distributio donorum Dei est secundum conuenientiam graduum et ordinum. Exemplum in duodecim patribus, de quibus dicit Hieronymus De uitis patrum, quod quilibet eorum habebat gratiam specialem ad certum usum siue exercitium sanctum ad omnis tentationis remedium.
<Cap. 95: De lino>
Linum has habet condiciones siue proprietates.
1. Nam, ut dicit Isidorus, linum dicitur tam herba quam semen, et est sic uocatum eo quod molle sit et lene et plurimum delicatum, ut dicit idem. Secundum uero Plinium libro XII cap. 2, seritur in locis planis et scrupulosis in uere et colligitur in aestate. Erumpit autem in stipitem siue culmum rectum producens flores flauos quibus succedunt quaedam capitella loco seminis ac fructus. Cum multis laboribus et tunsionibus peruenit ad dealbationem et concupitum usum. Est autem linum necessarium ad multos usus. Nam inde fit bissus comparabilis niuis in candore, ut dicit Plinius libro XIX cap. 2, de quo fiunt uestes gratissimae sacerdotum. Ex lino fiunt uestimenta ad induendum, uela ad nauigandum, retia ad uenandum et ad piscandum, fila ad consuendum, funes ad ligandum, cordulae ad sagittandum, ligamina ad connectendum, lineae ad mensurandum, linteamina ad quiescendum, cortinae ad ornandum, sacculi et bursellae ad quodlibet necessarium reponendum. Vnde nulla herba tam diuersis usibus hominum est tam necessaria sicut linum. Cuius semen calidum est et humidum, uel inter humidum et siccum, temperatum, unctuosum. Vnde inde fit oleum quod aliis usibus magis est necessarium quam ad esum. Nam, ut dicit Isaac, semen lini parum nutrit et durum est digestioni, nociuum stomacho, et plurimum inflatiuum. Diureticum tamen est assum et cum melle acceptum melius est, et ualet contra tussim; comestum etiam cum melle et cum pipere excitat uenerem et stimulat ad amorem. Valet ad apostemata, quia maturat ea; habet enim uim mitigatiuam, subtiliatiuam siue rarificatiuam. Vnde soluit apostema matricis si patiens in eius decoctione foueatur, ut dicit Isaac in Dietis.
2. Significat poenitentiae statum siue pietatem religionis euangelicae quae, etsi cum multis defectibus, amaritudinibus, laboribus et tribulationibus peruenit ad perfectionem propriam, tamen est utilis multiformiter et opportuna communiter ad aliorum saluationem, et infirmitatum spiritualium obuiationem et depulsionem, I Tim. 4: Exerce autem te ipsum ad pietatem etc. Et infra: Pietas autem ad omnia utilis est etc. Glossa: "Summa religionis christianae in pietate consistit" etc.
<Cap. 96: De malo>
Malus arbor has habet condiciones siue proprietates.
1. Nam, ut dicit Isidorus libro XVII, est pomifera in se quidem magna, sed respectu lignorum nemoris modica et submissa, ligno solida, rugosa cortice et nodosa, frondium densitate umbrosa, florum uarietate decora, fructuum suauitate iocunda, usui et gustui gratiosa, in diuersis medicinis efficax et uirtuosa. Quaedam tamen arbores huius generis ferunt fructum ponticum atque durum et acetosum; quaedam dulcissimum et quasi mellifluum. Et horum fructuum diuersitas ex diuersa qualitate humoris procedit et debiliori uel fortiori operatione caloris exsistentis in radice, ut dicunt Plinius et Dioscorides.
2. Significat haec arbor malus quoad septem condiciones suas primas, Christi siue cuiuslibet uiri iusti conuersationis condiciones spirituales, laudabiles et aedificantes, sicut per singulas considerando et adducendo auertere potest prudens lector, exemplo similium moralitatum superius multotiens conscriptarum. Quod autem quaedam ex eis arboribus ferunt fructum ponticum, durum et acetosum, quaedam mellifluum et iocundum etc., significat diuersas gratias in Ecclesia secundum diuersos status. Gratiae enim caelestis humor mirificus et uiuificus et sapientificus alios reddit amaros poenitentia et compassione et passionis Christi transformatione. Alios reddit suauificos caelica exultatione et Spiritus Sancti consolatione iocundosque faciei ex hilaritate in Deum et diuina sancta et gratifica repraesentatione et ad aeterna exhortatione. De primis ultimae huius considerationis habemus exemplum in Manasse, Il Paral. 33 et ultimo; Magdalena, Luc. 7, Ioan. 12 et 20; et Petro Matth. 26; et aliis multis tam in diuina Scriptura quam Ecclesiastica historia. De secundis habemus exemplum in Dauid ex ipso psalterio, et Paulo in epistolis suis, et in Actibus, et Ioanne euangelista in uita eius, et aliis tam ex Scriptura quam uitis sanctorum patrum multorum.
<Cap. 97: De malo granato>
Malus granata has habet condiciones siue proprietates.
1. Nam, ut dicit Isidorus libro XVIII, est arbor ferens fructus qui dicuntur mala granata, et dicitur fructus eius pomum siue malum granatum, eo quod intra corticem et rotunditatem granatorum contineat multitudinem. Florum eius, alii sunt albi, alii purpurei, alii rosei reperiuntur. Haec poma mala punica sunt nuncupata, Cant. 8, quia de regione Punica primitus sunt portata, ut dicit idem in eodem. Est autem haec arbor multum dura, nodosa et ramosa, plus in latum quam in altum se diffundens, et est frigoris impatiens; unde in pruina cito pereunt flores eius. Dicit autem Aristoteles quod malus granata mutatur a malitia sua per culturam. Istius auteur arboris duae sunt species, secundum Dioscorides et Isaac in Dietis. Alia enim fert poma dulcia, calida et humida; alia acetosa quae frigida sunt et sicca, et possunt diutius conseruari. Dulcia uero magis conueniunt esui; acetosa uero maxime conueniunt medicinae. Nam tota arbor medicinalis est et minus conuenit cibariis. Fructus habet siquidem tota arbor, sed potissime fructus uirtutem constringendi, consolidandi et confortandi, et humores fluidos dessicandi et fluxum sanguinis intercipiendi et uomitum cholericum compescendi, ut expresse docent Isaac, Dioscorides et Plinius, si tamen more congruo et ordine debito exhibeantur contra singulas passiones intrinsecas et extrinsecas animales. Dulcia tamen magis sunt uentosa et inflatiua aliis et etiam sitis minus in febricitantibus sedatiua, et ideo minus conueniunt eis quam acetosa. Ex quorum suco fit potus, qui dicitur oxysacchara qui calorem febrilem mitigat, materiam febrilem digerit et alterat, appetitum prouocat, et naturam ex calore deficientem reparat mirabiliter et confortat. Valet quoque contra epatis calefactionem et cordis defectum siue cardiacam passionem. Flores etiam eius et cortices, si puluerizentur et in potu assumantur, uermes uentris necant, dentes et gingiuas purgant optime et confirmant. Contra multas etiam alias subueniunt passiones, ut dicit Dioscorides et Isaac. Mala punica in omnibus his praemissis sunt efficacissima. Quamuis enim sint crocea exterius in cortice discolorata, stiptica, insipida et desiccatiua siue desiccata, interius tamen sunt rubea, humida, mollia et iocunda ac sapida, et miro ac incredibili naturae artificio per granulorum cellulas ordinata, ut dicunt iidem.
2. Significat haec arbor cum suis fructibus, cortice et uniuersalitate, uiros perfectos continentes multitudinem meritorum ac fructuum spiritualium et aedificationum hinc inde salutarium multiformitatem et multiformem siue uariam utilitatem et contra aegritudines morum et animarum spirituaiem salubritatem, Cant. 6: Descendi in hortum meum, ut inspicerem si germinassent mala punica, et uiderem poma conuallium. Item, 8 eiusdem libri: Si floruerunt mala punica, ibi dabo tibi ubera mea. Glossa continua super primam auctoritatem harum, per mala punica germinantia intelliguntur praelati etc. Item, Glossa continua super secundam auctoritatem: "Per mala punica florentia intelliguntur claustrales" etc.
<Cap. 98: De moro>
Morus has habet condiciones siue proprietates.
1. Nam, ut dicit Isidorus libro XVII, est arbor cuius fructus dicitur morum. Item, ut dicit Ambrosius Super Luc. 17, ubi fit de arbore ista mentio, fructus eius in flore albet, deinde uiret, tertio rutilat siue rubet, postremo nigrescit atque liuet; nam quanto maturior tanto nigrior; cuius fructus tingit manus et dentes comedentis. Secundum autem Plinium et Dioscorides, morus est arbor habens semen uentrifluum, id est solutiuum, cuius sucus expressus et ad ignem siue solem desiccatus fit stipticus et constrictiuus. Vlcera oris et uulnera sanat, faucium tumorem reprimit atque sedat. Corium radicis coctum et potatum uentrem laxat et lumbricos latos necat. Folia contusa imposito oleo combustiones sanant. Decocta cum aqua pluuiali capillos denigrant. Morsus phalangionis et puncturas aranearum curant. Dolorem dentium placant et putredinem mundificant gingiuarum. Mora immatura stiptica sunt et frigida, confortatiua sunt et constrictiua, sed quanto plus maturantur tanto efficiuntur calidiora et humidiora. Comesta multum post prandium in corruptionem conuertuntur et stomacho ac capiti multum nocent; a ieiunis uero accepta bene digeruntur, sed nutriunt ualde parum. Folia mori celsi sunt magna et lata quae erucis sunt obnoxia et a uermibus
libentissime comeduntur. Vnde et uermes sericum egerentes mori foliis optime nutriuntur. Tota arbor medicinalis est quoad cortices, folia, radices et fructus. Nam si radix eius incisa fuerit gummi emanabit quod ualet ad uarias passiones. Nam uentrem emollit, dolorem dentium tollit. Huc usque Dioscorides et Plinius. Ex moris fit potus optimus et nobilis, quem uocamus uulgariter 'moretum', quem elephantes, cum potant, animosiores efficiuntur, ut dicit Rabanus Super I Macch. 6. Fit uero inde electuarium 'diamoron' dictum, quod ualet contra squinantiam et gutturis ac faucium passiones, ut dicit Platearius. Sunt autem duae species mori, scilicet domestica et siluestris, cuius fructus in deserto pastorum releuat famem, cuius etiam folia superiactata serpenti ipsum interimunt, ut dicit Ambrosius.
2. Significat ista arbor tam domestica quam siluestris, cum foliis, fructibus, cortice et radice per se et per accidens arborem crucis Christi siue passionem eius atque memoriam facientem spiritualiter in anima deuota et per animam deuotam praelibata uniuersa et singula, Apoc. 5: Redemisti nos Domine in sanguine tuo etc., et fecisti nos etc. Rabanus in uenerabili tractatu De cruce: "Crux ueneranda Dei, tu prospera functio saeculi. Nate patris summi qui tela ferocia frangis". Et iterum ibidem: "Sanguinis ergo sacri nos fusio lauit, et unda sordibus a cunctis detersit. Et omnia iam splendent uero de-lumine Christi". Huc usque Rabanus.
<Cap. 99: De myrto>
Myrtus habet has condiciones siue proprietates.
1. Nam, secundum Isidorum, sic est dicta eo quod in litoribus maris solet saepius oriri. "Medicorum autem libri hanc arborem siue arbustum scribunt multarum necessitatum usibus deputatam siue deputatum". Huc usque Isidorus. Secundum Plinium uero et Dioscorides myrtus est arbustum ad modum fruticis crescens et potissime iuxta mare, cuius flores, frondes et fructus conueniunt medicinae. Meliores autem sunt fructus quam flores, et habent diutius conseruari; et quanto recentiores tanto sunt meliores, et habent omnia istius fruticis accidentalia et substantialia uirtutem ponticam et constructiuam ex aromaticitate confortatiuam; et de natura propria fluxus superflui restrictiuam et uirtutis retentiuae in corpore cooperatiuam. Vnde ualet contra fluxum rheumatis ad spiritualia membra defluentis si decoquatur in aqua pluuiali et inde pectus fomentetur. Vomitum etiam restringit si decocti ramusculi eius cum aceto super stomachum apponantur. De eis puluis factus uulnera et ulcera suauiter consolidat. Item dicit Plinius quod myrtus alia est alba, alia est nigra, et utraque stiptica, sed nigra magis. Vnde contra fluxum sanguinis utiliter exhibetur, urinam commouet, et prodest contra uenenum et puncturam scorpionis si potetur. Eius decoctio ualet contra alopeciam et fluxum similiter capillorum. Cum farina tritici mixta ualet contra tumores oculorum. Fit autem oleum myrtinum de foliis et de baccis eius, quod quidem est lenitiuum, consolidatiuum et mundificatiuum, et ualet ad omnia supra dicta. Aures etiam mundificat saniosas si tepefactum initiatur. Huc usque Plinius. Hieronymus autem Super Is. 41 dicit sic: "Myrtus est imputribilis fessa membra consolidat"; ut etiam dicit idem Super Is. 60: "Est temperatiuae, mitigatiuae et refrigeratiuae uirtutis".
2. Significat hoc arbustum cum foliis et baccis et omnibus praelibatis a principio condicionibus et proprietatibus eius castae mentis temperiem utilia efficientem in se et in aliis spiritualiter omnia praemissa utilia, et ualentem contra omnia uitia et peccata, sicut considerans per ordinem auertere potest et ad mores reducere. Vnde et Zach. 1, angelus Dei dicitur stetisse inter myrteta, quia secundum beatum Gregorium in Moralibus familiaris sanctis angelis est castae mentis temperies. Nam beatus Hieronymus in sermone De assumptione quod sanctis angelis est cognata uirginitas.
<Cap. 100: De mirra>
Mirra has habet condiciones siue proprietates.
1. Nam, ut dicit Isidorus libro XVII, est "arbor in Arabia altitudinis quinque cubitorum, cuius gutta uiridis est et multum aromatica et amara, unde et nomen accepit." Cuius gutta per se manans pretiosior est; quae uero facto uulnere inciso cortice elicitur uilior iudicatur. Cuius sarmenta Arabes igne fouent, quorum fumus est ualde noxius nisi odore storacis occuratur; aliter enim contrahunt homines morbos insanabiles tali fumo. Purior autem myrrha et melior colligitur apud Trogoditas in Arabia, ut dicit Isidorus et Plinius libro XII, ubi dicitur quod myrrha arbor est quinque cubitorum crescens in siluis Arabiae. Cuius folia sunt similia foliis oliuae, sed magis crispa et spinosa ac aculeata; ramos habens similes iunipero. Inciduntur autem rami, sed prius sponte sudant antequam incidantur; et gutta quae sudando effluit stacten dicitur, et hoc omnibus generibus myrrhae praefertur et myrrha electa a pluribus appellatur. Sunt autem septem genera myrrhae ut habetur ibidem, cap. 18: scilicet trogodita, et illa magis est electa; secunda gelbanica; tertia dyantrides; quarta collaticia; quinta pracena, scilicet salbada, et illa magis tenuis; sexta quam duratum et odoraria uocant et haec ceteris magis candida et sola adulteratur gummi et glebis lentisci; septima est indica et illa ceteris peior, et cum illa aliae species myrrhae adulterantur. Huc usque Plinius. Dioscorides autem dicit quod "mirra est gutta arboris circa ramos calore solis indurata, et est eligenda citrina et rufa interius aliquantulum lucida; et huiusmodi alia est minuta, alia grossa, quae trogodita appellatur ab insula ubi crescit. Calida est et sicca; habet uirtutem confortandi et ex aromaticitate sua conducendi partes in unum. Habet uim dissoluendi et consumendi mediocriter et aequaliter ex qualitatibus suis. Vnde conseruat corpora mortuorum quando ex myrrhae confectionibus condiuntur. Reseruatur autem in optima efficacia myrrha per centum annos. Valet contra omnes causas rheumaticas, et fluxus inordinatos, digestionem etiam confortat, uiscosos humores maxime in spiritualibus membris purgat, oris foetorem emundat, et omnia gingiuarum uitia sanat et desiccat. Vlcera labiorum putrida sanat et consolidat, consumit et conglutinat, cerebrum confortat, et etiam matricem multum roborat atque omnem eius superfluitatem consumit et desiccat et conceptum iuuat. Vermes autem aurium necat, carnem superfluam corrodit, et bonam ac uiuam generat et conseruat". Huc usque Dioscorides.
2. Significat haec arbor cum sua gutta in septiformi specie sua et multiformi efficacia uniuersalem amaritudinem passionis benedicti Christi atque effectus eius perfectos in omni anima deuota et configurata beneficiis eius, sicut potest deuotus lector sapienter per ordinemque considerare et spiritualiter reducere, exemplo multarum moralitatum quae factae sunt supra in pluribus locis. Quapropter dicit ipse crucifixus, Cant. 5: Manus meae distillauerunt myrrham, et digiti mei pleni myrrha probatissima. Gregorius in Moralibus: Mirrae nomine designatur amaritudo Christi passionis. Vnde in huius mysterium mirra inunctus fuit, ut habetur Ioan. 19.
<Cap. 101: De mirro>
Mirrum has habet condiciones siue proprietates.
1. Nam, ut dicit auctor, "mirrum est unguentum de myrrha et aliis speciebus aromaticis compositum et confectum. Cuius uirtute nerui et sensibilia membra confortantur, et humores in iuncturis ac articulis exsistentes consumuntur. Eius aromaticitate animales spiritus reparantur. Eius amaritudine interficiuntur uermes ac pediculi et prohibet ne nascantur. Foetidi sudores miro modo compescuntur. Delicata corpora conseruantur ne in putredinem dissoluantur".
2. Significat poenitentiam euangelicam facientem spiritualiter in poenitente digne haec uniuersa et singula sicut prudens lector sapienter considerare et reducere per ordinem potest exemplo similium. Nam ipsa poenitentia assumpta ex consideratione Christi pro peccatoribus passi passionibus multis facit hoc et illud in anima, Matth. 3: Poenitentiam agite etc. Glossa continua: "Poenitentia omnia peccata expellit et omnes uirtutes inserit" etc.
<Cap. 102: De mandragora>
Mandragora has habet condiciones sive proprietates.
1. Nam, ut ponit Isidorus libro XVII, sic est dicta eo quod habeat mala suaviter redolentia in similitudine mali maciani. Vnde et Latini malum terrae eam vocant; poetae vero anthropomos eo quod habeant radicem quasi formae hominis quodammodo. Cuius cortex vino mixtus porrigitur ad bibendum his quorum corpus est secandum, ut non sentiant soporati. Huius species sunt duae: una femina est in foliis similis lactucae; alia est masculus, cuius folia sunt similia foliis betae, ut dicit Isidorus ibidem. Dioscorides autem dicit mandragoram esse herbam somniferam. Cuius folia sunt super terram sparsa, radices vero habet duas aut tres invicem cohaerentes de foris nigras, intus vero albas cum corio grosso. Masculus autem habet folia alba et tenua et radicem similem alteri. Poma nascuntur super folia sicut galla super folia quaercus, et sunt colore crocea, odore suavia tamen cum quadam gravitate, in sapore vero sunt insipida, et ideo non conveniunt esui sed tantum medicinae. Nam cortices decocti in vino dormire faciunt et omnes dolores compescunt. Vnde et vix tunc temporis ferri cadentis sentiunt passiones. Caute tamen mandragora est utendum, quia si in nimia quantitate accipitur, infert mortem, ut dicit idem. Nam, ut dicitur in Plateario, virtutem habet infrigidandi et aliquantulum mortificandi et somnum provocandi. Et ideo sucus eius cum lacte mulieris timporibus appositus somnum provocat, etiam in peracutis. Et quia est herba substantialiter frigida, dicitur quod sucus eius exstinguit ignem sacrum, compescere etiam habet cholerae impetum et ventris fluxum. Hucusque Platearius. Multi etiam auctores, ut Constantinus, Plinius et Platearius ponunt, ut scribit auctor, hanc herbam habere virtutem praecipuam disponendi ad conceptum mulieris, et hoc ipsum innuitur Gen. 29, quamvis Augustinus dicat se non tale quid reperiisse tempore quo quaesivit huiusmodi. Vnde dicunt praefati auctores tres quod mandragora sumpta modo debito disponit mulieres ad conceptum quas primitus calor nimius et siccus a conceptionis materia retardavit et impedivit. Disponit itaque ad conceptum mulieres calidas et humidas et cum sit frigida et sicca, ut dicitur in Plateario, ut etiam dicit Dioscorides, habet mandragora tumores corporis repercutere et tollere, morsibus venenosis occurere, omnemque fluxum corporis inferius et superius restringere. Omnia superius posita ponit Plinius libro XXX cap. 11.
2. Significat mandragora praefata cum omnibus condicionibus et effectibus sive dispositionibus suis temporalia huius saeculi sive divitias, delicias et honores quae multis redolent. Quae tamen a bonis in debito usu et ad debitum finem habitae et possessae sub Deo, omnes virtutes et dispositiones virtuosas mandragorae materialis efficiunt in ipsis possessoribus suis spiritualiter. Male vero possessae et non debito usu sed inordinato deductae omnes contrarias dispositiones et efficacias in eis spiritualiter faciunt, I Tim. ultimo: Divitibus huius saeculi praecipe non sperare in incerto divitiarum, sed in Deo vero etc. Glossa Marc. 10 super illud Quam difficile qui pecunias etc. "Non est impossibile divites salvari, sed difficile," id est rarum, quia difficulter contemnuntur divitiae et specialiter multiplicatae, ut dicit Rabanus ibi.
<Cap. 103: De milio>
Milium habet bas condiciones.
1. Nam, ut dicit Plinius, est herba habens hastam longam et nodosam ad modum cannae. Cuius semen est ualde minutum, frigidum et siccum, ut dicitur in Diaetis. Et hoc attestatur eius lenitas et concauitas et absentia uiscositatis et unctuositatis; est enim modici nutrimenti. Confortat tamen stomachum gratia suae siccitatis et constipat uentrem. Est autem, secundum Dioscorides, diureticum, et assatum sedat uentris torsiones. Sanguinem non generat laudabilem. Infrigidat stomachum et dessicat, ut dicit Isaac in Diaetis.
2. Significat amorem mundi qualis est et effectus eius circa animas malas et dispositiones circa corpora deceptibiles. Propterea dicebat beatus Ioannes in I Canon. 2: Nolite diligere mundum etc. Quoniam omne quod in mundo est, concupiscentia carnis est etc. Glossa ordinaria ibi: "Dilectores mundi nihil habent nisi illa tria, quae omnia uitiorum genera comprehendunt".
<Cap. 104: De menta>
Menta has habet condiciones siue proprietates.
1. Nam, ut dicit Isidorus libro XVII cap. penultimo, est herba odorifera, calida et sicca, stomachi confortatiua. Et est duplex eius species, scilicet domestica et siluestris seu montana; et haec habet maiorem uim calefaciendi quam prima. Et dicitur graece ??????s?a quam Latini neptam siue calamentum uocant. Est auteur herba multum medicinalis, ut dicit idem ibidem. Est autem menta domestica siue hortensis magnâe efficaciae, siue sit sicca siue sit uiridis. Habet enim uirtutem dissoluendi et consumendi ex qualitatibus suis, ex aromaticitate uero confortandi et prouocandi appetitum ex suo acumine. Decocta in aceto foetorem oris amputat et gingiuas putridas et corruptas purgat. Vomitum ex debilitate uirtutis retentiuae prouenientem cura aceto sedat. Odore suo et sapore contra syncopim et debilitatem spirituum iuuat. Matricem a superfluis mundificat et confortat. Decocta in uino dolores uiscerum et renum placat. Cum uino et oleo simul cocta mamillas ex coagulatione lactis induratas supposita sanat. Sucus eius uenenis obuiat et potatus lumbricos necat et uermes aurium. In uino et in oleo decocta frigida apostemata soluit et curat. Tussim mitigat. Huc usque Dioscorides et Platearius. Similiter Isaac libro II De dietis dicit idem. Addit uero quod abominationem amputat et singultum sedat; linguam lenit asperam; si ea fricetur assueta in cibo uenerem excitat.
2. Secundum suam duplicem speciem, haec herba significat duo genera religionum. Quarum una est domestica, conuersans inter homines pro eorum salute, multiformiter aedificans exemplis, documentis in omni efficacia et uirtute, aegris prouidens moribus et omnibus succurrens, et occurens spiritualibus infirmitatibus. Alia uero est montana siue siluestris, seruiens Deo pro animarum propriarum remedio principaliter et seorsum per uasta eremi loca quae, etsi habeat instar mentae siluestris uim inflammatiui amoris amplius quoad se, non tamen quoad alios pro quibus Christus mortuus est. Et hoc est quod dicit beatus Augustinus circa finem X libri Confessionum: "Conterritus peccatis meis et grauatus mole miseriae meae agitaueram corde meditatusque fueram fugam in solitudinem, sed prohibuisti me, Domine, per apostolum tuum dicens: Ideo Christus pro omnibus mortuus est, ut qui uiuunt, iam non sibi uiuant, sed ei qui pro omnibus mortuus est". Hoc est etiam quod cantatur de beato Francisco: "Sanctus Franciscus praeuiis orationum studiis, quid faciat instructus, non sibi soli uiuere, sed aliis proficere uult Dei zelo ductus". Hieronymus quoque Ad Paulinum dicit quod "sancta rusticitas solum sibi prodest" etc.
<Cap. 105: De malua>
Malua has habet condiciones siue proprietates.
1. Nam, ut dicit Isidorus libro XVII, est mollis herba a molliendo aluum dicta. Et, ut dicit idem una cum Plinio, si suco eius admixto oleo aliquis se inunxerit a punctura apum laedi non poterit. Membra etiam linita suco maluae non patiuntur puncturam neque morsum ab aranea uel scorpione, ut dicit Plinius. Est autem duplex species eius, scilicet maior quae altea dicitur, et minor; et utraque herba humida inter frigidum et calidum temperata, ut dicitur in Diaetis. Et hoc patet per eius uirtutem et actionem, quia digerit apostema et maturat, maxime semen eius et radix. Cuius decoctio ualet contra fluxum sanguinis. Quoddam enim habet uiscositatis quod si cum uino potui detur, dissoluit grossos humores renum et frangit lapidem, duritiam splenis mollificat atque laxat. Decoctio eius prouocat somnum si facies et extrema corporis inde abluantur. Seminis sui decoctio ualet ptisicis contra tussim. Semen eius in oleo decoctum duritiem soluit, mollificat, mundificat et maturat, ut dicitur in Plateario.
 2. Significat haec herba duplicis speciei pietatem siue misericordiam et mansuetudinem christianam seu euangelicam quam, qui habet realiter secundum plus et minus, siue erga domesticos et extraneos, secundum illud apostoli I Tim. 4, ad omnia spiritualia uitia et peccata utilis est, promissionem habens uitae quae nunc est et futurae. Super quo uerbo dicit Glossa Ambrosii sic: "Summa religionis christianae in pietate consistit quam, si quis habuerit etiam si lubricum carnis patiatur, misericordiam consequetur".
<Cap. 106: De nuce>
Nux has habet condiciones siue proprietates.
1. Nam, ut dicit Isidorus libro XVII, est arbor cuius fructus simili nomine nuncupatur, et est sic uocata eo quod umbra eius uel stillicidia foliorum arboribus uicinis noceant quam multi Latinorum iugilandem uocant, quasi Iouis laudem; fuit enim haec arbor quondam Ioui consecrata. Cuius fructus, ut dicit Isidorus libro XVII, tantam habet uim ut missus inter fungos et cibos uenenosos quidquid in eis uirulentum est exfundat, rapiat et exstinguat. Cuius fructus etiam habet durum et amarum corticem, sed nucleum dulcem. Est itaque, ut dicit Plinius, nux arbor alta et procera, habens ramos et nodos diffusos, folia lata, pyramidalia, neruosa et acuta, grauis odoris et saporis. Cuius arboris umbra dormienti sub ea est nociua et diuersarum infirmitatum generatiua. Cuius tamen radix, fructus, folia et cortex conueniunt medicinae. Nam, ut dicit Dioscorides, sucus radicis et corticis extractus et potui datus ad quantitatem unius oxagii subuenit difficultati urinandi. Potatus etiam cum aceto resistit febribus uenientibus cum frigore. Crines tingit et mundat; casus capillorum prohibet. Est autem multiplicis uirtutis et efficaciae fructus eius, ut dicit Isaac in Diaetis. Nam generaliter contra omnem rem uenenosam corpora conseruat, quia sua uentositate meatus corporis oppilant nuces et uim ueneni ad uitalia penetrare non permittunt. Item, nuces cum sale et ruta addito melle aequaliter permixtae morsui rabidi canis subueniunt. Item, contritae cum melle melancholica apostemata et phlegmatica dissoluunt. Contritae etiam et cataplasmatae super umbilicum interiora apostemata interius nascentia destruunt. Viridis etiam nux, si cum ruta comesta fuerit, ieiuno stomacho cuilibet ueneno erit penitus inimica. Communiter etiam loquendo temperate est eis utendum, maxime si sint antiquae, quia multum comestae in humores cholericos de facili conuertuntur, maxime ab illis qui sunt calidae complexionis, quia talibus uertiginem inferunt et dolorem capitis et in eis generant adustionem.
2. Significat haec arbor scientiam philosophicam quondam consecratam laudibus mundi, ut ponit Richardus De arca contemplationis. Quae quidem et si bene et debito modo dedita siue habita in usu et ualeat cum argumentis et rationibus contra aduersarios ueritatis et pestes haereticae prauitatis, et habeat multas nobiles condiciones instar arboris nucis. Tamen sub umbra eius dormire, id est in spe et fine eius affectum ponere, est nociuum, et potest esse damnabile. Eius etiam delectationi uel studio nimis inhaerere est uertiginem capiti, id est menti, inducere etc., Col. 2: Videte ne quis uos decipiat per philosophiam et inanem fallaciam secundum traditionem hominum, secundum elementa mundi huius, et non secundum Iesum Christum, in quo inhabitat omnis plenitudo diuinitatis etc. Glossa continua ibi: "Terrena philosophia decipit dum uisibilibus causis, nihil tam uerum aestimatur quam quod conspicitur et intelligitur in elementis". Et infra: "Inanis enim philosophia non a Deo ordinata est, sed ab imbecillitate ratiocinationis" etc.
<Cap. 107: De nuce auellana>
Nux auellana has habet condiciones seu proprietates.
1. Nam, ut dicit Isidorus, arbor agrestis est et siluatica crescens in nemore sine cultura. Dicitur autem auellana quia in loco publico crescens a transeuntibus auellitur et colligitur. Secundum Isaac aliis nucibus sunt minus calidae et in substantia magis ponticae, minus rarae in substantia et minus unctuosae. Et ideo ad digerendum sunt durae et ad exeundum de corpore magis tardae. Tamen quando digeruntur multum sunt corporis nutritiuae, si etiam comedantur cum pellicula sunt inflatiuae, sine pellicula uero in aqua calida perfusae et comestae contra multas passiones iuuatiuae. Quarum cutis melli admixta ualet contra alopeciam, id est fluxum capillorum, et facit pilos generare, ut dicit Isaac et Constantinus.
2. Significat quosdam religiosos uiuentes per se et in eremis inculte et sine regula ordinata uel certa, habentes spiritualiter condiciones huius arboris materialiter, sicut per singula praefata adaptare potest considerationis sapientificae uir exemplo superiorum, Eccli. 37: Est sapiens animae suae sapiens, et fructus eius laudabilis.
<Cap. 108: De nuce aromatica>
Nucum aromaticarum tres sunt species, ut dicunt Dioscorides, Plinius et Platearius, scilicet nux muscata, nux indica, et nux uomica.
1. Est autem nux muscata fructus arboris in India nascentis, crescens infra testam duram quodam corio siue folliculo tectam ad modum auellanae, et talis cortex uocatur macis et est multum medicinalis. Maxime enim confortat cor et depurgat in cerebro spiritum animalem, stomachum infrigidatum calefacit, confortat appetitum et est cortex ille subrufus habens saporem acutum et aliquantulum subamarum, qui autem piger est uel terrenus; non habens acumen in sapore abiciendus est. Nux igitur muscata a cortice et teca extracta circumdatur quadam pellicula tenuissima et plana, quae quanto ponderosior et odore suauior et sapore acutior, tanto melior. Vnde eligenda est quae est grauis et solida interius quae cum frangitur non puluerizatur et subrubicundum colorem praetendit cum odore forti et suaui. Virtutem habet praeterea extenuandi uentositates et auferendi dolorem capitis ex causa frigida. Applicata enim naribus confortat membra spiritualia, ut dicunt Dioscorides, Plinius et Platearius. -- Nux auteur indica et uomica suas habet proprietates, etsi laudabiles, non tamen omnino muscatae nuci comparabiles.
2. Significant hae tres species nucis aromaticae tres ordines principales, scilicet Praedicatorum, Minorum, Cistersiensium. Siue tres ordines quos instituit beatus Franciscus, scilicet Minorum Fratrum, Sororum sanctae Clarae, et poenitentum siue contemptum mundi continentium fratrum et sororum. Quorum duo postremi etsi sint instar duarum posteriorum specierum nucis aromaticae commendabiles, non sunt tamen ullatenus primo ordini significato per primam speciem aequiparabiles, quia non ita per omnia eius proprietatibus spiritualiter correspondere possunt, ut ipsae respondet, sicut auertere potest per ordinem diligens et prudens lector, Eccli. 25: In tribus placitum est spiritui meo, quae sunt probata coram Deo et hominibus etc. III Reg. 7 atrium templi interius erat sculptum tribus ordinibus politorum.
<Cap. 109: De nardo>
Nardus has habet condiciones sive proprietates.
1. Nam ut dicit Isidorus libro XVII, est herba modica, spinosa, calida et odorifera. Habet autem, ut dicunt Dioscorides et Platearius, uirtutem confortandi ex sua aromaticitate. Valet contra syncopim et defectum cordis, et contra stomachi debilitatem. Naribus applicata cerebrum confortat, frigidum rheuma compescit, contra surditatem ualet et aurium apostema, malum odorem oris amputat, gingiuas putridas mundat, oppilationes splenis et epatis soluit, prouocat menstrua et matricem mundificat et adiuuat conceptionem, lapidem frangit in renibus et uesica. Est enim herba diuretica, ut dicit Platearius, id est diuisiua et incisiua, et usque ad intima penetratiua. Item, ualet contra linguae paralysim et confortat neruos et consumit humorem linguae organum occupantem. Valere etiam dicitur contra morbum epilepticum, si modo debito patientibus subministretur. Ad multa alia multum ualet, secundum Dioscorides et Platearium. Ex ea etiam fit oleum nardinum. Quoad omnia praemissa et quaedam alia maxime necessarium inuenitur.
2. Significat haec herba sanctam humilitatem in anima casta, caritatiua et odorifera Deo et angelis et uiris sanctis, efficientem spiritualiter in se et in aliis omnes effectus praelibatos, sicut adaptare potest per singulos Deo deuotus lector, Cant. 1: Dum esset rex in accubitu suo, nardus mea dedit odorem suum. Item, Cant. 4: Cypri cum nardo, nardus et crocus etc. cum uniuersis lignis Libani.
<Cap. 110: De oliua>
Olea siue oliua has habet condiciones siue proprietates.
1. Nam, ut dicit Isidorus libro XVII, est arbor pacis et insignis. Nam, ut dicit Romanorum historia, sine oliuarum ramis non mittebantur legati aliqui pro pace aliqua obtinenda siue aliis conferenda. Vnde patet huius arboris excellentia, secundum Remigium, quia in signum reconciliationis et foederis columba uenit ad Noe in archa constitutum portans ramum oliuae uirentibus foliis in ore suo. Secundum Plinium etiam, libro XV, uictores apud Athenas quondam oliua coronabantur. Est itaque oliua arbor coma et uirore ramorum et multitudine speciosa, frondes habens subalbidos et molles, uiroris pulchritudinem in hieme et aestate retinentes flores etiam minutos et multos suauiter redolentes, corticem et radicem amaram, fructum pinguem, sapidum atque dulcem. Nam, ut dicit Isidorus, ex amaritudine radicis surgit oliua in pabulum luminis, medelam uulneris ac in refectionem esurientis. Est ergo, ut dicit Isidorus, arbor fructifera et medicinalis, cuius cortex, folia et fructus conueniunt medicinae, cuius lignum maximae est soliditatis et compactionis et quasi imputribilis puritatis. Et quamuis sit multae duritiae extra, est tamen multae unctuositatis in medulla. Est autem arbor multum grata aspectui et qui se sub ea et ante et circa eam recreationi. Caelum ei se multum confert et ipsa multum diligit rorem caeli et aeris serenitatem; requirit terram radiis solis oppositam, ubi maxime pullulat.
2. Significat haec arbor in omnibus et singulis praelibatis condicionibus Christum hominem uel uirum iustum habentem spiritualiter omnes et singulas proprietates quas habet oliua materialiter, sicut auertere et applicare potest per singulas Deo dicatus et pius lector et diligens et studiosus considerator prosequens illud, Ps. 51: Ego autem sicut oliua fructificaui in domo Dei. Et illud Os. ultimo: Erit quasi oliua gloria eius etc. Et illud Eccli. 50: Quasi oliua pullulans et cypressus etc. Et illud Ps. 127: Filii tui sicut nouellae oliuarum etc.
<Cap. 111: De oleo oliuarum>
Oleum oliuarum has habet condiciones seu proprietates.
1. Nam, ut dicit Isidorus, supereminet omni liquori infusum. Super omne aliud oleum ualet ad cibum et condimentum. Lumen administrat, uulneribus et plagis et ulceribus medetur, ut ponit Ambrosius in Hexaemeron et Papias in libro suo. Emersum ex ore in pelago uel flumine clarificat omnia quae continentur in fundo. Mitescere facit hispida et aspera, corpora fessa recreat et confortat, neruos contractos et induratos ac spasmatos remollit et relaxat, apostemata dura mollificat et maturat. Quae ipsa pro magna parte habent propria oleum laurinum, myrtinum, nuceum, amygdalinum, papauerinum, uiolaceum, rosaceum et similia his omnia. Multa alia habet accidentia oleum quae hic ponere esset longum et non multum fructuosum.
2. Significat autem oleum gratiam Spiritus Sancti uel etiam pietatem Euangelii habentem et efficientem omnes et singulas proprietates praelibatas in anima se ueraciter possidente instar capitis Christi suo modo de quo habetur, Cant. 1: Oleum effusum nomen tuum. Vbi habetur Glossa continua: "Christus est oleum effusum, quia reficit lassos, sanat languidos, illuminat caecos supernatat omni nomini".
<Cap. 112: De oleastro>
Oleastrum has habet condiciones siue proprietates.
1. Nam, ut dicit Isidorus libro XVII, est siluestris olea siue oliua sic dicta eo quod similis sit oliuae, sed eius folia sunt latiora. Est autem arbor sterilis et amara, cuius ramus insertus oliuae uim mutat radicis et conuertit in propriam qualitatem. Et quamuis sit arbor degenerans, eius tamen cortices gummae et folia conueniunt medicinae. Nam eius folia stiptica et amara addito melle sanant ulcera capitis atque oris, ut dicit Dioscorides. Sucus corticis et frondium stipticus est et constrictiuus. Vnde ualet ad intercipiendum humoris et sanguinis omnem fluxum, ut dicit idem. Gummae eius ualent ad multa et maxime mordax. Nam uulnera mundificat et sanat, gingiuas corruptas et corrosas adiuuat, dentes motos roborat et confortat, sacrum ignem ex cholera furiosa carnem et ossa corrodentem reprimit atque sanat. Valet etiam contra alopeciam et fluxum capillorum. Tingit etiam crines et canitiem uel palliat uel retardit, ut dicit idem.
 2. Significat haec arbor populum nationum insertum populo Dei et adeptum et consecutum spiritualiter omnes praelibatas oleastri et oliuae uirtutes, secundum illud apostoli Ad Rom. 11: Tu autem cum oleaster esses; et contra naturam insertus in bonam oliuam, et socius radicis et pinguedinis oliuae factus es.
<Cap. 113: De olere>
Olus bas habet condiciones siue proprietates.
1. Nam, ut dicit Isidorus libro XVII, olus ab alendo est dictum eo quod homines prius oleribus alentur antequam fruges et carnes hominibus ad esum praeberentur; pomis etiam et omnibus oleribus nutriebantur homines ante diluuium sicut animalia graminibus atque herbis, ut dicit Isidorus libro XIV. Et quamuis omnia graminosa in terra nascentia, quae sunt coquinabilia et esui hominum apta, generaliter olera dicuntur, uulgariter tamen in speciali caules dicuntur olera quorum frutices et tyrsi amplius crescere ceteris oleribus arbitrantur, ut dicit idem. Quorum etiam summitates dicuntur cimae, quasi comae, in quibus maxime est ingens uirtus naturalis et medicinalis, ut dicit idem. Est autem herba frigida et sicca, turbidum et melancholicum generans sanguinem, horribilem odorem facientem, ut dicit Isaac in Diaetis. Substantia caulium grossa et dura est ad digerendum. Ius uero est collatiuum, uentris humectatiuum et laxatiuum; substantia sine iure est constipatiua. Tollitur autem eorum malitia si prius in aqua elixentur et post in aqua alia decoquantur et condiantur bene, ut dicit Isaac in Diaetis. Est autem caulis herba quae proficit per transplantationem; nam nisi fuerit transplantatus in quantitate et qualitate omnino parum aut nihil ualebit. In aestate folia sua tenera ab erucis et ab aliis uermibus corroduntur. In hieme uero gelu et pruina constringuntur et sic ad decoquendum magis tenera redduntur. Nam reuocato calore ad interiora foliorum melius digeritur substantia eorum et sic efficiuntur magis sapida et sunt meliora. Plinius uero, libro XX cap. 10, multis laudibus extollit caulem quoad usum medicinae et dicit quod caulium triplex est species: quaedam enim est crispa, utilis stomacho, aluum molliens modice; alia lata habens folia et spissa, et ista minus ualet in medicina; tertia tenua habet folia et simplicia, et est ceteris amarior, sed medicinae utilior. Folia eius trita et apposita bis in die sanant canum uulnera recentia et inueterata. Caulis parum coctus soluit multum, coctus multum constipat satis, uino et ebrietati resistit, neruos confortat, et ideo utilis est paralyticis et tremulosis, lactis ubertatem praebet puerperis. Sucus eius ualet contra uenenum. Dicit etiam ibidem quod ualet contra morsum rabidi canis. Odorem seminis eius cocti fugiunt serpentes.
2. Significant praelibata olera in generali et caules in speciali, cum praemissis eorum condicionibus et effectibus, scientias philosophicas quae, quamuis de se multos defectus generent, tamen transplantatae, id est ad sacram theologiam terminatae, ad plurima ualent et fiunt animabus ad medicinam, et Ecclesiae ad tutelam, et corporibus ad honorificentiam, sicut patet in Paulo, Augustino, Basilio et Gregorio Nazienzeno, de philosophia sic translatis ad theologiam, ut habetur in gestis eorum, et de eis et aliis in Historia ecclesiastica et alibi.
<Cap. 114: De ordeo>
Ordeum has habet condiciones siue proprietates.
1. Nam, ut ponit Isidorus, ordeum dicitur eo quod cito fiat aridum, uel dicitur ab ordine eo quod eius spica quandoque sex ordines continens inuenitur, et illud genus ordei melius pascit animalia quam triticum, et salubrius homines quam malum, triticum uel siligo, ut dicit idem. Aliud est genus ordei habens duos ordines in spica sua. De ordeo dicit Plinius, libro XVIII cap. 7, primum inter frumenta seritur ordeum. Apud enim multas nationes panis inde fit praecipuus. Ordeum frugum omnium mollissimum est in medulla. Inter omnia uero frumenta crescentia uiliorem habet paleam et humiliorem stipulam; sed multum habet laudabilem medullam quando modo debito praeparatur, et farinam accuratissimam seu polentam, ut dicit idem in eodem. Est autem, ut dicit Isaac in Diaetis, ordeum frigidum et siccum, uirtutem habens collatiuam, mundificatiuam et exsiccatiuam, et parum habet uentositatis respectu fabae; minus tamen nutrit faba quam ordeum, quamuis sit naturaliter inflatiua. Multi tamen, ut dicit Plinius, plus utuntur ordeo in medicina quam in cibo. Nam inde fit cibus et potus mundificans corpus nutriens et restaurans, spiritualia membra recreans et mundificans. De ordeo etiam contuso, decorticato, mundato et cum aqua munda decocto, fit medicinalis potus quem physici tisanam uocant. Cuius uirtus est sitis exstinctiua, sanitatis custoditiua, febrilis caloris alteratiua. Sed de tisana quaeritur infra in littera sua.
2. Significat ordeum cum omnibus et singulis praemissis condicionibus et effectibus suis legem Moysi continentem septem genera edictorum, scilicet moralium, iudicialium, ceremonialium, sacramentalium, sollemnitatum, oblationum et sacrificiorum; et duo praecepta caritatis de quibus Matth. 22. Quae quidem lex spiritualiter intellecta et a carnalibus obseruantiis depurata, spiritualiter efficit in anima quaecumque ordeum materialiter in hominis uita, Rom. 8: Lex enim spiritus uitae in Christo Iesu liberauit me a lege peccati et mortis. Glossa continua: "Lex noua, per quam uiuificamur, liberauit me a lege carnis et consensu peccati et operatione" etc.
<Cap. 115: De palma>
Palma has habet condiciones siue proprietates.
1. Nam, ut ponit Isidorus libro XVII, est arbor uictorialis sic dicta eo quod manus uictricis siue uictoriam obtinentis fuit ornatus, uel quia alpenses ad modum palmae manus hominis habet ramos. Est autem arbor nobilis et insignis sempiternae pulchritudinis et uiroris, diuturnis uestita frondibus sine ulla successione, conseruans folia sua tempore hiemis et aestatis. Et quia arbor est annosa, durans in uirtute et uirore per multa tempora, ideo ad similitudinem auis phoenicis quae multis uiuit annis a Graecis phoenix est appellata. Et cum sit arbor fructifera fructus faciens suaues et delectabiles, non tamen in omnibus locis ubi crescit, percipit fructus maturitatem. Frequentius tamen in Syria et in Aegypto fructus eius a similitudine digitorum palmae manus dactili sunt uocati. Est autem palma, ut tangit Glossa Super Ps. 91: Iustus ut palma etc., arbor magnae proceritatis et altitudinis, sed tamen ad cedri altitudinem non pertingit. Cuius radix est aspera et rotunda, et profundo terrae ualde fixa. Truncus autem eius solidus est et compactus et imputribilis firmitatis. Cortex eius circa truncum durus et rugosus et quodammodo pungitiuus, et maxime uersus terram, et ideo difficilis est ad secandum et cum difficultate centum annorum pertingitur ad eius fructus. Quanto autem annosior tanto in fructibus suauior, iocundior et melior. Folia eius pyramidalem habent formam ad modum gladii. Quamuis uero palma dura sit et aspera circa stipitem, in superioribus tamen iocundi est aspectus in ramorum pulchritudine et in coma. In summitate ramorum portat fructus suos et non in foliis, ut dicit Plinius libro XIII. Cuius fructus tanto est uenustior, iocundior et sapidior, quanto immediatius solis radiis appropinquat. In multis quidem regionibus crescit, sed non ita fructificat sicut in regione feruida solis spiculis repercussa continue terra leui, sabulosa et uitrosa, et ideo palmis Iudea est inclita, ut dicit Plinius libro XIII cap. 5. Qui etiam dicit ibidem quod palmarum duplex est species, scilicet masculus et femina. Masculus primo floret et postea femina in germen prorumpit. Nec fructificat nisi ita masculo sit propinqua, ut saltem mediante uento odore masculi perfundatur. Idem dicit etiam Aristoteles in libro Vegetabilium. Et quando seminantur, oportet quod masculus et femina pariter simul seminentur et debent simul semina bina et bina composita esse, ex quibus singulis erumpit planta. Est autem, ut dicit Plinius, quaedam species palmae in meridiano orbe quae creditur esse una et non multiplicatur alia ex se ipsa. Sed quando prae uetustate omnino perit et deficit, iterum ex se renascitur ac reuiuit. Et ideo putatur phoenix auis Arabiae ex huius palmae condicione nomen accepisse, scilicet quia moritur et renascitur ex se ipsa instar huius arboris, ut dicit Plinius ibidem.
2. Significat haec arbor tam spectabilis naturae, formae et efficaciae siue fructus arborem crucis Christi uel ipsum Christum Dominum nostrum uel Virginem matrem Dominam nostram aut quemuis electum et magnum iustum. Nam de arbore crucis dicitur Cant. ultimo: Dixi 'Ascendam in palmam et apprehendam fructus eius'. De beata Virgine dicitur Cant. 7: Statura tua assimilata est palmae. Item, Eccli. 24: Quasi palma exaltata sum etc. De Christo dicitur Iob 29: Sicut palma multiplicabo dies. Item, Cant. 5: Comae eius sicut elatae palmarum. De uiro iusto dicitur in Ps. 91: Iustus ut palma florebit, et sicut cedrus Libani multiplicabitur. Item, in Eccli. libro: Quasi plantatio cedri in monte Libano, sic circa illum steterunt quasi rami palmae omnes filii Aaron in gloria sua.
<Cap. 116: De palmite>
Palmes has habet condiciones siue proprietates.
1. Nam, secundum Isidorum libro XVII, palmes proprie dicitur ramus uitis. Totam autem uirtutem suam ad nutrimentum attrahit a radice, et qualis est humor nutrimentalis in radice, talis ostenditur in palmite, ut dicit Plinius libro XIV. Et si inserantur diuersis palmitatibus diuersi surculi uariorum colorum siue uuarum, singuli palmites ex ramis ipsis procedentes tales proferrent uuas quales inserendo appositi sunt colores, ut dicit idem. Singulis autem annis indigent palmites resecatione a superfluorum debita expurgatione. Sic enim plus fructificant et diffusius se dilatant, non amputati autem degenerant et in labruscae speciem se transmutant. Dignoscitur autem palmes generosus per nodorum et germinum uicinitatem. Nam, ut dicit Plinius libro XX cap. 25, palmes raros habens nodos et distantes signum est infecunditatis; densitas uero germinarum frigiditatis indicium est. Quaere infra de natura uitis.
2. Significat palmes quemlibet uirum iustum Christo uerae uiti adhaerentem, et ab eo humorem gratiae ad nutrimentum spirituale suscipientem etc., sicut per singulas condiciones alias palmitis supra positas potest applicare sapienter Deo deuotus et illustratus lector, Ioan. 15: Ego sum uitis, uos palmites. Augustinus Super Ioannem: "Iste locus euangelicus, fratres, ubi se Dominus dicit uitem et discipulos suos palmites, secundum hoc dicit quod est caput Ecclesiae, nosque membra eius, mediator Dei et hominum homo Christus Iesus".
<Cap. 117: De propagine>
Propago has habet condiciones siue proprietates.
1. Nam, ut dicit Isidorus, est nouellus uitis ramusculus prorumpens et surgens ex flagello prius terrae fixo et immisso.
2. Significat bonum opus procedens a bona uoluntate fundata in euangelica humilitate et innitente apostolicae caritati, Matth. 7: Non potest arbor bona fructus malos facere. Eph. 3: In caritate radicati et fundati, ut possitis etc. Gregorius in Moralibus et alibi: "Qui sine humilitate uirtutes congregat, quasi puluerem in uentum portat". Exemplum in beata Virgine et in omnibus electis Dei.
<Cap. 118: De platano>
Platanus has habet condiciones siue proprietates.
1. Nam, ut dicit Isidorus libro XVII, est arbor "a latitudine foliorum sic dicta eo quod patula sint et ampla. Nam platus Graeci planum uocant," ut dicit idem ibidem. Cuius pulchritudinem exprimit Scriptura, Eccli. 24 dicens: Quasi platanus exaltata sum etc. Mollia quidem habet folia et tenera uitis foliis similia, ut dicit idem. Dicit etiam Dioscorides quod platanus est arbor frigida et sicca, cuius folia in causis frigidis et humidis sunt utilia. Nam rheuma compescit et tumorem calidum oculorum decoctio corticum eius et foliorum reprimit, dolorem dentium et ossium aliorum uirtutem habet leniendi et acutos dolores mitigandi. Vnde dicitur ualere contra combustiones si cum aliis lenitiuis apponatur. Eius etiam decoctio in uino dicitur ualere contra uenenata. Hanc arborem laudat Plinius libro XII cap. 3.
2. Significat haec arbor, in uniuersis suis praelibatis condicionibus et effectibus, praedicationem euangelicam siue praedicatorem euangelicum, cuius sonus in omnem terram exiuit, cuiusque efficacia ad omnes mundi partes peruenit, et omnibus spiritualibus languoribus succurrit, Eccli. 24: Quasi platanus exaltata sum iuxta aquas. Glossa continua: "per donum scientiae". Gregorius in Moralibus: "Aquarum nomine intelliguntur populi".
<Cap. 119: De populo>
 Populus has habet condiciones siue proprietates.
1. Nam, ut dicit Isidorus libro XVII, est arbor a multitudine dicta eo quod ex eius calce, id est fine uel radice, multiplex ramorum densitas oriatur. Cuius genus duplex est: nam altera est alba, altera est nigra. Alba siquidem habet folia ex una parte alba, ex alia parte uiridia; ab hac arbore effluit resina quae a Dioscoride et aliis iudicatur medicinalis. Nam sanguinem stringit, sudores et alios fluxus noxios compescit. Ex eius siquidem summitatibus et cauis et comis solet fieri unguentum optimum, frigidum, oppilatiuum et caloris mitigatiuum, tumoris repressiuum et somnii prouocatiuum. Et hoc unguentum a medicis populeon appellatur, et in multis causis necessarium iudicatur. Dicit etiam Isidorus quod est mollis materiae arbor et ad sculpturam apta. Praecisisque eius ramis plures crescunt, et in latum et in longum amplius se diffundunt.
2. Significat haec arbor multiplicitatem meritorum et diuersitatem, iuxta illud quod habetur in mysterio Apoc. 19, aquae multae, populi multi, siue dualitatem religiosorum et saecularium, et effectus bonos eorum etc. Sicut habetur I Reg. 18: In duabus rebus eris gener meus hodie etc., sicut per singulas condiciones prudens lector spiritualiter adaptare et reducere sapienter potest.
<Cap. 120: De Pino>
Pinus has habet condiciones siue proprietates.
1. Nam, ut dicit Isidorus libro XVII, est "arbor picea a foliorum acumine sic uocata". Haec arbor dicitur picea eo quod picem desudat, ut dicit idem, et primo in insulis Germaniae gignitur lacrima siue gutta quae defluens frigore uel calore indurescit et gemmam facit, et dicitur electrum, ut dicit idem ibidem. Est autem pinus arbor procera et ualde recta, leuis et porosa, et tamen multum fortis cum sit nodosa. Et ideo ex pino optimi in nauibus fiunt mali. Pini etiam aedificis sunt ualde apte, de facili tamen inflammantur et incenduntur quando igni casu aliquo applicantur. Et hoc accidit quia multum habent pinguedinis et unctuositatis, quia picem desudat. Haec arbor corticem habet durum exterius et rugosum, sed interius habet humorem pinguem et uiscosum, qui calore solis attractus exterius in aestate conuertitur in resinam, quae quidem primo ex se est subalbida et per decoctionem quando pix efficitur, redditur ualde nigra. Est autem ualde odorifera et odoriferum facit fumum, sed per multam decoctionem diminuitur odor eius. Folia habet multa sed gracilia et acuta; uiretque hieme et aestate. Et cum sit arbor pinguissima in locis tamen crescit montuosis ualde aridis et lapidosis. Et cum sit arbor multae pullulationis tanto plus in altum crescit quanto inferius plures ramos perdit. Vnde ramis praecisis uersus terram, plus se dilatat et coma uersus caelum lente crescit propter uiscositatem humoris et grossitiem qui cito se digeri non permittit. A suis corticibus nudatur et spoliatur ut diu duret. Sub terra profunda ab omni putredine diutissime conseruatur, diuque durat sub tecto nec de facili admittit cariem uel teredinem nisi per stillantem pluuiam corrumpatur. Fructus facit sanos et sapidos, laudabiles et medicinales plurimos quamuis breues, albos intus quamuis conclusos ualde, ut dicit Plinius libro XXI cap. 10.
2. Significat haec arbor cum condicionibus et effectibus suis et fructibus beatam Virginem siue Ecclesiam uniuersalem, sicut potest prudens lector adaptare per ordinem, Eccli. 24: Ego quasi terebinthus extendi ramos meos, et rami mei honoris et gratiae. Ego quasi uitis fructificaui suauitatem odoris, et flores mei fructus honoris et honestatis. Ego quasi galbanus et quasi balsamum non mixtum etc.
<Cap. 121: De pice>
Pix has habet condiciones siue proprietates.
1. Nam, ut dicit Isidorus, pix est lacrima per decoctionem ignis cum nigredine indurata. Picis autem est duplex species, scilicet naualis et liquida. Nauali naues liniuntur, ne etenim earum rimas subintret aqua, ignis beneficio obstruuntur. Liquida quaedam necessaria peraguntur et uocatur a multis 'pix graeca', quia in Graecia plurima inuenitur; utraque autem calida et sicca. Vtraque enim est medicinalis. Virtutem enim habet dissoluendi et consumendi. Vnde ualet contra uitia splenis et eius oppilationem, et in multis aliis ponitur malagmatibus et emplastris. Dicit etiam Dioscorides quod ualet contra uenenum, et morsibus uenenatis occurit cum sale trita. Pix ignem inflammat, manum tangentis inquinat, maxime calefacta. Vestes mundas et candidas sordidat, cuius macula quoad colorem et odorem a uestibus uix deletur.
 2. Significat culpae siue peccati mortalis adhaerentiam et coinquinationem quam incurrit peccator per se iuxta illud, Eccli. 13: Qui tetigerit picem, inquinabitur ab ea; et utilitatem uariam quam resurgendo occasionaliter incurrit per accidens, iuxta illud Rom. 8: Scimus quoniam diligentibus Deum omnia cooperantur in bonum. Glossa: Etiam lapsus in mortale. Exemplum in Magdalena Luc. 7, et in Petro Marc. 14, et in Dauid II Reg. 12.
<Cap. 122: De piro>
Pirus has habet condiciones siue proprietates.
1. Nam, secundum Isidorum libro XVII, est arbor fructifera sic dicta quia in speciem ignis est formata. Nam eius fructus a lato incipit et in angustum finit ad modum ignis. Pirus dicitur arbor, sed pirum fructus, cuius fructus est ceteris fructibus ponderosior, ut dicit idem. Vnde pauca pira plus ponderant multis pomis etiam si dorso iumenti apponantur. De piris autem sic loquitur Isaac in Diaetis. Pirorum duae sunt species: alia est siluatica siue agrestis, alia domestica siue hortensis. Vtriusque autem piri frondes et rami sunt stiptici et constrictiui. Sed fructus inter se multum differunt. Nam pira agrestia magis sunt pontica et terrestria magis frigida et sicca quam domestica, magis insipida et dura gustui, quia plus generaliter indigesta, et ideo cibo non conueniunt, sed solummodo medicinae, quia uehementer constringunt uentris fluxus et reprimunt uomitum cholericum, si decocta super stomachum apponantur. Domestica uero pira immatura pontica sunt, grossa et dura, et ad esum insipida atque mala. Tamen per elixationem et decoctionem in aqua dulci et mellis seu alterius dulcis appositionem eorum potest terrestritas aliquantulum digeri et asperitas temperari; nec sic tamen conueniunt cibo, sed potius medicinae. Pira uero domestica matura frigida sunt et sicca, quorum stiptica substantia cum aquosa dulcedine est admixta et ideo conueniunt cibo et medicinae. Melius tamen conueniunt utroque modo post cibum quam ante. Nam post cibum laxant et comprimendo cibaria depellunt ad locum decoctionis et neruos orificii stomachi confortant. Ante prandium uero sumpta constipant et si in multa quantitate a ieiunis saepius sumantur, uermes in uentre generant et cholericam duram et incurabilem prouocant passionem. Et illa pira, quae sunt dulcia, temperatae sunt complexionis et minus sunt frigida aliis. Ideo frigidis et siccis plus conueniunt. Hoc autem proprium habent pira quod cocta cum fungis malitiosis omnem ab eis auferunt laesionem, et maxime siluestria propter suae ponticitatis intensionem, ut dicit Isaac. Puluis etiam siluestris piri ualet bibitus contra fungos, ut dicit idem. Semper autem post esum piri debet subsequi usus uini. Nam, ut dicunt quidam, sine uino sunt piri uirus.
2. Significant haec duo genera pirorum arborum et pirorum fructuum uitam duplicem, scilicet malorum et bonorum opera etiam neophytorum et perfectorum uaria etc., prout prudens lector considerare et reducere sapienter potest, exemplo similium considerando praelibata et reducendo per ordinem a principio, Eccli. 33: Duo contra duo, unum contra unum, et sic intuere in omnia opera Altissimi etc. Exemplum in Cain et Abel, Gen. 4; Esau et Iacob, Gen. 27.
 
<Cap. 123: De pruno>
Prunus has habet condiciones siue proprietates.
1. Nam, ut dicit Isidorus libro XVII, arbor est quam Latini prunum dicunt. Quae quidem arbor multiformis et uarii generis coloris atque fructus. In Damascenis tamen obtinet principatum, quae pruna Damascena dicuntur, quia de Damasco primitus fuerunt portata. Stomacho multum conueniens grossae. Haec sola arbor gummi glutinosum et compactum distillat, quo utuntur medici et scriptores, ut dicit idem libro eodem. Hoc autem aduertendum est in prunis quod illa generaliter sunt stomacho utiliora et febrilis caloris magis repressiua quae sunt nigra ex maturitate et dura ex sua bona complexione, ut patet in Damascenis et eis uerisimilibus.
2. Significant uarietatem meritorum et opera pietatis contra peccatum, I Tim. 4: Exerce te ad pietatem. Nam pietas ad omnia utilis est etc. Glossa: "Summa religionis christianae in pietate consistit" etc.
<Cap. 124: De papyro>
Papyrus has habet condiciones siue proprietates.
1. Nam, ut dicit Plinius libro XI, papyrus est quidam iuncus crescens in palustribus Aegypti et aliis Nili quiescentibus aquis. Qui desiccatus ad nutrimentum ignium in lampadibus et lucernis est ualde aptus. Et est herba uiridis et rotunda ualde plana exterius, habens interius medullam albam, siccam, bibulam et porosam. Locus uero ubi crescit uocatur Papyrio, ut habetur Exod. 2, et dicitur hoc papyrus. Tantae autem sunt magnitudinis papyri circa Memphim et Indiam ut ex eis fiant naues, sicut dicit Glossa Super Is. 18, et hoc idem testatur Historia Alexandri. De papyris etiam fiebant cartae in quibus scribebantur epistolae quae per legatos mittebantur, et adhuc fiunt. De eis etiam fiunt sportulae, pixides et capsae in quibus litterae reponuntur alicubi secundum praefatam Glossam. Secundum autem Plinium multum ualet papyrus ad aquam de aure extrahendam. Illam enim naturaliter inbibit et ad se trahit, et ideo extrahitur aqua a uino cum papyro.
2. Significat papyrus uirum religiosum abstinentem et castum, pauperem uoluntaria deuotione ad maiora et minora, per omnia utilem etc., sicut adaptare spiritualiter ualet prudens lector et Deo deuotus homo, I Cor. 15: Ego autem sum minimus apostolorum etc. Et infra: Gratia autem Dei sum id quod sum etc. Quae omnia probat pulcherrime de ipso Paulo Chrysostomus De laudibus Pauli, prosequens quomodo gratia Dei in Paulo uacua non fuit.
<Cap. 125: De paliuro>
 Paliurus has habet condiciones siue proprietates.
1. Nam, ut dicit Isidorus libro XVII, est carduus asperrimus et spinosus, crescens in terra aspera et inculta, habens quaedam capitella spinosa et ad tangendum difficilia, nam manum contingentis laedunt. Et ipsa capitella continent semen diureticum. Valet autem hoc semen, ut dicit Dioscorides, morsibus uenenatis et ad calculum confringendum. Paliurus itaque est herba aculeata pedes uulnerans transeuntis, cuius hastulae ita sunt spinosae quod etiam prae asperitate contingi se uel comedi ab asinis non permittunt.
2. Significat malos homines, iratos et impatientes, induratos et feros contra alios per se, occasionaliter tamen aliis utiles exercitiis meritorum, quibus abundat Ecclesia in multis locis, iuxta illud Mich. 6: Qui optimus est in eis quasi paliurus, et qui rectus quasi spina de sepe. Glossa continua: "Quasi paliurus est in eis, id est minus malus et pungens, retinens, uulnerans, impatiens; et qui rectus, quasi spina, id est acutus, durus, recuruus, uiam obstruens, inuicem se complectens" etc.
<Cap. 126: De papauere>
Papauer has habet condiciones siue proprietates.
1. Nam, ut dicunt Plinius, Dioscorides, Platearius et Macrobius, est herba somnifera; soporem enim languentibus efficit. Et est duplex: usualis scilicet et agrestis, ex qua fluit sucus quem physici opium dicunt. Vsualis autem aliud album quod est frigidum et humidum, aliud nigrum quod est frigidum et siccum. Et agnoscuntur hae species per flores albos, purpureos siue roseos et subalbidos. Habet capita magna ad modum maligranati in quibus recolligit semen suum. Semen autem est unctuosum, unde ex eo fit oleum ad usus multos. Ex suco foliorum et capitellorum fit opium, unde somnus febricitantibus prouocatur. Debet dari cum cautela quia multum infrigidat et oppilat atque mortificat. Maxime uero papauer secundum, scilicet usuale, <in> multis antidotis et medicinis salubriter adhibetur, ut dicunt iidem quattuor praeallegati auctores.
2. Significat haec duplex species papaueris, quarum utraque tam simpliciter quam subalternatiue utilis est, diuersitates praedicatorum Ecclesiae quorum unusquisque correspondenter suo modo spiritualiter per opera euangelicae pietatis utilitatem facit languentibus Ecclesiae membris et medetur moribus aegris et patientibus febriles concupiscentias carnis siue ardentes cupiditates et ambitiones pecuniae uel honoris seu saecularis uel ecclesiasticae dignitatis. Quod totum significatum est Marc. 6, ubi dicitur quod discipuli ibant unguendo oleo multos et sanabantur. Quod ipsum faciebat sancta Genouefa Parisius et infirmitates fugabat, ut habetur in uita eius et a magistris Parisiensibus et in scriptis eorum.
<Cap. 127: De plantagine>
Plantago has habet condiciones siue proprietates.
1. Nam, ut dicit Isidorus libro XVI, est herba frigida et sicca quae a Graecis dicitur arnoglossa id est agni lingua, ut dicit idem in eodem. Eius enim folia sunt plana et aliquantulum crinosa sicut lingua et cum rotunditate sunt oblonga, ex quorum medio surgit una hastula fortis et angulosa, in cuius summitate recolligitur semen eius ad modum clauae. Et ad huius herbae similitudinem formatus erat ornatus summi sacerdotis, sicut dicit Magister Super Exod. in historia. Est autem herba multum conueniens medicinae. Nam uulnera sanat, etiam canis rabidi, et eius tumores sedat, hydropicos iuuat, ueneno repugnat et maxime aranearum. Eius sucus lumbricos necat et uehementem dolorem uentris mitigat, uulnera saniosa mundat et desiccat, sanguinis fluxum et menstruorum amputat, et tumores aposternatum in principio repercutit et dissipat. Masticata quoque gingiuas tumidas et sanguifluas reprimit atque mundat, ut dicit Dioscorides qui multipliciter laudat uirtutes arnoglossae, id est huius herbae.
2. Significat haec herba qualis debet esse doctrina simplicis et iusti religiosi effectumque uitae et doctrinae iustorum et sanctorum uirorum multiformem spiritualiter circa languentia membra Ecclesiae, Prou. 27: lustus qui ambulat in simplicitate sua, beatos post se filios derelinquet. Exemplum in confessoribus Ecclesiae primitiuae, de quibus in Historia Tripartita qui talia faciebant ad litteram, id est ad oculum.
<Cap. 128: De petroselino>
Petroselinum has habet condiciones siue proprietates.
l. Nam, ut dicunt Isidorus, Plinius et Dioscorides et Platearius, est herba hortensis, odorifera sic dicta eo quod in petris et in locis petrosis saepe oriatur. Cuius species sunt plures, sed optimum est Macedonicum suaue gustu et odore aromaticum, ut dicit Isidorus. Cuius usus conuenit esui et etiam medicinae. Est enim herba calida et sicca, multum diuretica et aperitiua, diuisiua, consumptiua ac humorum grossorum subtiliatiua, stomachi confortatiua et appetitus excitatiua. Et ideo lapides frangit, menstrua educit, hydropicis subuenit, oppilationes splenis et epatis aperit, et multas alias passiones, ut dicunt Plinius, Dioscorides et Platearius.
2. Significat haec herba totaliter bona materialiter humiles et austeros sibi siue castos religiosos seu pauperes euangelicos quorum caritatis et iustitiae operum usus atque effectus omnibus statibus et omnibus condicionibus spiritualiter subuenit, recreat et confortat atque medetur, et omnes personas in Deum afficit, sicut exemplo similium sapienter et per ordinem adaptari potest, I Cor. 9: Omnibus omnia factus sum, ut omnes saluos facerem. Exemplum in Equitio uenerabili uiro, de quo habetur in I Dialogorum Gregorii, quod talia faciebat.
<Cap. 129: De pipere>
Piper has habet condiciones siue proprietates.
1. Nam, ut dicit Isidorus libro XVII, est semen siue fructus arboris uel fruticis in meredionali Caucasi montis crescentis contra feruidum aestum solis. Cuius folia iunipero sunt similia; cuiusque siluas serpentes custodiunt, sed incolae regionis illius cum siluae maturae fiunt eas incendunt, et sic serpentes ignis uiolentia effugantur, et ex huiusmodi combustione grana piperis, quae naturaliter erant alba, efficiuntur nigra et rugosa. Cuius triplex est species: nam est piper longum, scilicet quod est maturum; et piper album, scilicet quod ab igne est incorruptum; et piper nigrum, scilicet quod torrido calore ignis, nigrum est in superficie et rugosum. Piper autem nigrum efficacius est et longiori tempore quam aliud potest in magna efficacia custodiri. Et quanto est ponderosius, tanto est efficacius et melius, ut dicit idem. Sophisticatur tamen fraude mercatorum. Nam uetustissimo piperi humefacto superaspergunt spumam argenti uel plumbi, ut sic uideatur ratione ponderis esse recens. Huc usque Isidorus. Plinius autem et Dioscorides dicunt, et hoc ipsum dicitur in Plateario, quod piper est calidum et siccum in quarto gradu, et habet uirtutem dissoluendi, consumendi et attrahendi. Cuius puluis habet uim sternutationem prouocandi, cerebrum a superfluitate phlegmatica expurgandi, carnem superfluam corrodendi, pannum in oculo consumendi, et spiritualia membra frigidis et uiscosis superfluitatibus emundandi, maxime si cum siccis ficubus assumatur. Habet insuper uim calefaciendi stomachum et confortandi et appetitum prouocandi. Sanguineis tamen et cholericis non est utilis usus piperis. Nam sanguinem dissoluit, dessicat et exurit, et tandem lepram et alias passiones pessimas generat et inducit, ut dicitur in Plateario. Piper itaque granum est uile in aspectu exterius atque nigrum, interius album, sapore acutum, odore amarum, quantitate modicum, uirtute maximum, actu frigidum, potentia calidissimum; cuius uirtus non sentitur quamdiu est integrum, sed cum masticatum fuerit uel contritum; cuius uirtutes dicere esset longum. Quamuis autem pretiosum sit apud nos propter raritatem eius et efficaciam, apud Indos tamen propter eius copiam pulegio uilius reputatur, ut ponit Hieronymus et scribit Isidorus.
2. Significat poenitentiam cum tribus partibus suis habentem spiritualiter omnes et singulas per ordinem condiciones quas piper trino modo dictum habere cognoscitur materialiter, sicut prudens considerator auertere potest et sapienter reducere, Matth. 3: Poenitentiam agite etc. Glossa continua: "Poenitentia omnia peccata expellit, omnes uirtutes inserit, omnia mala excludit, omnia bona introducit" etc.
<Cap. 130: De pulegio>
Pulegium has habet condiciones siue proprietates.
1. Nam, ut dicit Isidorus, est herba multum aromatica a pullulando dicta, et apud Indos pipere pretiosior est. Herba est calida et sicca in tertio gradu; cuius uirtus consistit in foliis et in flore, et debet colligi quando est in flore. Et est duplex, scilicet domesticum et siluestre, et utrumque est multum utile et medicinale. Virtutem enim habet, ut dicit Plinius, dissoluendi, consumendi et confortandi, rheuma frigidum destruendi siue restringendi et desiccandi, tussim frigidam amputandi, et matricem mundificandi, et uentris ualuam coartandi, menstrua educendi, stomachum confortandi, appetitum excitandi, uentositatem extenuandi et dolorem interiorum siue intestinorum mirabiliter mitigandi, calculum frangendi et conceptum adiuuandi.
 2. Significat religionem probatam uita sancta et odorifera doctrinaque euangelica habentem spiritualiter et efficientem realiter quaecumque haec herba habet materialiter, sicut per ordinem prudens negotiator auertere et considerare, exemplo similium supra, potest, II Cor. 2: Christi bonus odor sumus Deo in his qui salui fiunt, et in his qui pereunt; et aliis quidem odor uitae in uitam, aliis autem etc.
<Cap. 131: De porro>
Porrum has habet condiciones siue proprietates.
1. Nam, ut dicit Isidorus libro XVII, est genus siue species agruminis de cuius capitis medio erumpit planta, ut dicit Aristoteles De uegetabilibus, habens in stipitis superficie caput in quo semina recolliguntur. Non autem facit semen anno primo, sed secundo. Sicut autem dicit Dioscorides, et habetur in Macrobio, Hyppocras porro in multis medicaminibus utebatur. Nam illius sucum solum dedit ipse bibendum contra uomitum sanguinis. Valet etiam contra sterilitatem si a puellis saepius comedatur. Valet contra morsum serpentis et cuiuslibet animalis uenenosi. Contritum cum melle sanat uulnera si superemplastetur. Sucus eius cum lacte mixtus uetustam tussim sedat, uitia pulmonis sanat. Sucus etiam eius cum felle caprae mixtus, addita tertia parte mellis, auri infusus tepidus, eius sanat dolorem, et iuuat contra surditatem. Cum uino bibitus lumborum soluit dolorem. Cum sale atque mixtum, porrum uulnera cito claudit et sanat, duritias relaxat et fracturas cito consolidat. Porrum etiam crudum comestum ualet contra ebrietatem, stimulat uenerem, et emollit durum uentrem. Haec omnia pariter dicit Plinius libro XX cap. 7, ubi multa iam dictis superaddit, dicens quod odore solo scorpiones abicit et serpentes; sanat morsum canis. Cum melle ualet etiam contra dolorem dentium, uermes interficit, somnium prouocat, morbum regium curat, et hydropsim. Habet tamen uitia quaedam, quia aciem oculorum hebetat, inflationem generat, stomachum grauat, sitim prouocat, sanguinem incendit et inflammat, si frequenter nimium comedatur. Huc usque Plinius libro eodem, capitulo eodem.
2. Significat in bonis suis praelibatis per ordinem condicionibus poenitentiam ueram habentem et efficientem spiritualiter in homine quaecumque in se efficit in aliis porrum materialiter. In malis uero condicionibus suis significat contrarium, scilicet impoenitentiam etc. II Cor. 7: Quae enim secundum Deum est tristitia -- poenitentia est tristitia -- poenitentiam in salutem stabilem operatur; saeculi autem tristitia mortem operatur. Ecce enim hoc ipsum contristari uos, quantam in uobis sollicitudinem operatur etc.
<Cap. 132: De quercu>
Quercus has habet condiciones siue proprietates.
1. Nam, ut dicit Isidorus libro XVII, est arbor glandifera, annosa, solida et compacta, duri corticis, et medullam habens modicam siue nullam, super folia generans quandam stipticam et insipidam <materiam> quam medici uocant gallam, portans nihilominus fructus qui uocantur glandes, quibus porci et quaedam alia animalia in nemoribus saginantur. Radicem habet fortem et tortuosam in terra multum profundatam et ei fixione fortissima adhaerentem. Cuius cortices, fructus et frondes, cum sint stiptici, frigidi et sicci, sunt utiles medicinae. Dicitur autem quercus a quaerendo, ut dicit idem, quia in ea solebant dii gentium responsa dare; uel quia in ea solebant antiqui quaerere glandes ad edendum. Sicut dicit poeta: "Mortales cuncti ructabant guttere glandes". Crescunt autem huiusmodi arbores in locis montuosis et saltuosis, et maxime in terra Basan, ubi quercus glandifera in magnitudine, duritia et fortitudine alias arbores praeexcellit, ut dicit Glossa Hieronymi Super Amos cap. 2. Valent uero glandes eius contra uenenum, quia oppilant poros ne uenenositas ad cor transire ualeat; humores putridos desiccant, et fluxum menstrualem ualde cohibent et sedant, ut dicit Isaac.
2. Significat haec arbor obstinatos in malo et fortissime adhaerentes mundo et diabolo, qui ueraciter sunt cibus daemonum utiles intentioni eorum. Qui tamen licet per se sint tales, per accidens tamen ad aliqua bona temporalia ualent etc. Exemplum in multis de Ecclesia primitiua, ut habetur in Historia Ecclesiastica et Tripartita, qui ualde mali fuerunt per se et nociui Ecclesiae uniuersali, sed tamen per accidens prius uel post in aliquo fuerunt utiles, Ps. 54: Contristatus sum in exercitatione mea etc. Augustinus super locum suum: "Omnis malus aut ideo uiuit ut per illum bonus exerceatur" etc.
<Cap. 133: De quisquiliis>
1. Quisquiliae, sicut habetur Super Amos cap. 8, dicuntur purgamenta frumenti quae cadunt quando frumentum purgatur. Quae quidem inutiles sunt hominibus ad comedendum, porcis tamen et altilibus praebent cibum. Admixtae uero frumento ipsum inficiunt et ei nihil afferunt nisi pondus. Quisquiliarum autem grana leuia sunt et uacua, cauata a uermibus et corrosa, quorum medulla interius consumitur, et ideo theca eorum exterius uacua inuenitur, propter quod non tam uentrem satiant quam onerant atque inflant.
2. Significant diuitias huius saeculi et consolationes earum uacuas, onerosas, quae uere sunt purgamenta diuitiarum caeli et consolationum defaecatarum Spiritus Sancti, sicut prudens lector per singula praelibata ordinate considerare et adaptare ualet. Vnde in huius mysterium dicitur, Luc. 15, quod filius prodigus cupiebat implere uentrem suum de siliquis quas porci manducabant, id est de rebus temporalibus quibus daemones delectantur, ut innuit Ambrosius Super Lucam.
<Cap. 134: De rosa>
Rosa has habet condiciones siue proprietates.
Nam, ut dicit Plinius libro XX cap. 4, est arbor spinosa et parua, cuius uirtus est maxime in flore, secundario uero in foliis et in semine. Nam arbor est medicinalis quoad flores, folia et semen. Est uero rosa duplex, scilicet domestica siue hortensis, et siluestris siue sepensis. Hortensis plantatur et colitur sicut uitis quae, si inculta fuerit, degenerat in siluestrem. Agrestis uero rosa per frequentem mutationem et diligentiam et culturam efficitur uera rosa. Differt autem rosa hortensis a siluestri in florum multitudine, colore, odore et uirtute, quia folia siluestris sunt plana, lata, subalbida, pauco rubori admixta, minus odorifera, et minus operatiua in medicina. Folia autem hortensis rosae sunt multa, mutuo cohaerentia et connexa, omnino rubea uel omnino albissima, mira redolentia, in sapore stiptica et quodammodo mordicantia, et magnae efficaciae in medicina. Quanto magis confringuntur et conteruntur, tanto magis efficacia et aromatica sentiuntur. De spina quidem dura et aspera originem trahunt, sed tamen spineam naturam nullatenus imitantur, decore et odore nobilitat spinam suam, contra solem se expandunt Huc usque Plinius in eodem libro et capitulo. Vt etiam dicit idem, flos rosae inter flores obtinet principatum, et ideo solet principalis pars hominis, scilicet caput, rosarum floribus coronari, et hoc ratione decoris, odoris, suauitatis et uirtutis. Nam sua pulchritudine aspectum recreat, suo odore siue fragrantia olfactum afficit, sua lenitate tactum delinit, sua uirtute plurimis languoribus et morbis subuenit, ut dicit idem. Viridis enim et sicca conuenit medicinae. De uiridibus enim rosis fiunt multa, ut habetur in Plateario. Nam minutatim incisae decoctae in despumato melle, mel reddunt aromaticum et medicinale. Istud enim mel mundificat et confortat, et mundificando dissoluit et digerit humores uiscosos, phlegmaticos atque grossos. Cum frigida aqua stringit et constipat; cum calida uero laxat. De rosis etiam talibus bene contritis et cum zuccara bene incorporatis fit zuccara rosacea quae habet uirtutem confortandi et constringendi. Vnde ualet contra fluxum dysenteriae et contra uomitum cholericum et contra syncopim et cardiacam passionem. De rosis etiam in oleo maceratis fit oleum rosaceum ad multa necessarium. Valet namque contra dolorem capitis ex causa calida, si inde frons et timpora liniantur. Valet contra caloris distemperantiam. In acutis quoque somnum prouocat et inducit. Ex rosis etiam uiridibus fit aqua rosacea per decoctionem ignis uel solis, et haec aqua ad supra posita omnia ualet. Valet etiam in colyriis oculorum et unguentis dominarum quia pannum superfluum et maculas faciei abstergit et cutem subtiliat. Ex rosis praeterea siccis fiunt plurimae medicinae. Nam odor rosarum siccarum cerebrum reparat et confortat. Eius decoctio in aqua caelesti fluxum ex causa calida sedat. Puluis earum sanguinem sistit de naribus profluentem, desiccat et consumit putridum humorem gingiuas et radices dentium corrumpentem. Confirmat dentem mobilem casum comminantem. Puluis etiam earum cum croco contritus et albugini oui mixtus sanat efficaciter dolores oculorum et restringit humorem et sanguinem ad uenas oculorum defluentes. Tumorem uuluae reprimit et ipsam releuat descendentem. Has et multas alias rosarum uiridium et siccarum uirtutes narrat Plinius, libro XX cap. 19.
2. Significat rosa in singulari, cum omnibus praelibatis condicionibus et effectibus suis, florem illum uernatissimum procedentem de radice Iesse, Is. lla, super benedictum Christum. Significat etiam et benedictam Matrem quae, sua spirituali formositate, fragrantia et suauitate pariter et uirtute multiplici, facta est mundo et caelo quasi flos rosarum in diebus uernis, ut habetur in mysterio Eccli. 50: flos campi et lilium conuallium, ut habetur Cant.2a Significant uero rosae in plurali martyres Ecclesiae primitiuae qui sua angelica conuersatione, inflammata caritate, odorifera fama, stupenda uirtute, totam Ecclesiam decorauerunt, recrauerunt, inflammauerunt et roborauerunt, et omnibus languentibus membris Ecclesiae tam corporaliter quam maxime spiritualiter subuenerunt, suo exemplo, uirtute et oratione, iuxta enim illud Eccli. 39: Quasi rosae plantatae super riuos aquarum fructificauerunt; et quasi libanus odorem suauitatis habuerunt et magnificentiam Deo dederunt.
<Cap. 135: De rhamno>
Rhamnus has habet condiciones seu proprietates.
1. Nam, ut dicit Plinius libro XXIV cap. 14, inter genera arborum frutex spinosus est, nodosus, ramosus et durus, folia habens aculeata, spinis acutissimis, consita in lateribus et munita, paratus semper manus pungere se tangentis et pedes laedere conculcantis. In principio quando nascitur, folia habet mollia et lenia; sed quanto plus crescit, tanto asperior efficitur et in acutiorem aculeum indurescit. Dicit autem Magister in historiis Super Iud. 9, quod rhamnus habet uim ignem ex se proferendi et ideo folia eius uel etiam ligna sicca modico flatu uenti calidi inflammantur et incenduntur, cuius incensionis occasione aliquando uicina nemora mirabiliter exuruntur. Habet uero in ramis quosdam folliculos rubentes siue fructus in quibus est semen, habens uim attractiuam; nam secundinas ex utero trahit. Est autem arbor magnae amaritudinis tam in radice quam in foliis et in ramis. Est tamen utilis medicinae, nam ex suco radicis et tyrsorum per decoctionem fit medicamen quod medici 'licium' uocant, et in quibusdam aculeis 'lucidum' dicitur, quia oculos reddit claros. Nam maculam oculi delet et ualet contra lippitudinem et alia uitia palpebrarum. Valet etiam ad aures purulentas et gingiuas putridas et sanguinis excreationes, et contra multum profluuium quando abundant humores humidi in matrice quam optime purgat et inanit, ut dicit Plinius. Sanat etiam ulcera labiorum et ualet ad scissuram linguae, ut dicit idem.
2. Significat rhamnus iste Antichristum et membra eius maiora a quibus procedet omnis impietas et omnis malitia per se; per occasionem uero erit occasio multorum meritorum electis Dei, iuxta illud quod habetur in mysterio Iud. 9: Egrediatur ignis de rhamno et consumet omnes habitatores Sichem, et oppidum Mello etc. Glossa continua: "Egrediatur iniquitas de Antichristo uel diabolo, ut deuoret omnes qui in illum confidunt".
<Cap. 136: De resina>
Resina has habet condiciones siue proprietates.
1. Nam, ut dicit Isidorus libro XVII, est lacrima sudore lignorum seu arborum exhalata ut balsami, pruni seu lentisci et huiusmodi arborum siue uirgultorum gummi emanantium seu sudantium. Pciv enim Graece Latine emanare dicitur uel sudare sicut ligna odorifera orientis, utputa gutta balsami, galbani seu ferularum pini, quarum gummi siue gutta indurescit in gemmam seu electrum. Prima resina uocatur terebinthina et est prae aliis praestantissima, et defertur de Arabia, ludea, Syria, Cypro, Africa et ab insulis maris. Secunda uocatur lentiscina, quae matrix dicitur et Achio insula deportatur. Tertia est pinealis et haec nunc liquida, nunc dura inuenitur. Huc usque Isidorus eodem libro. Resina ergo dicitur quodlibet gummi liquidum uel aridum: liquida resina ut terebinthina et balsamum; dura ut matrix, thus et myrrha et huiusmodi. Omnis autem resina primo est mollis et liquida uel uiscosa, scilicet in prima emanatione et aliqua remanet liquida, aliqua uero cabre uel frigore induratur. Omnis etiam resina est utilis in medicina. Ponitur etiam in nobilibus antidotis et unguentis. Naturas autem singulorum nraedictorum auaere in locis suis.
1. Nam, ut dicit Isidorus libro XVII, est lacrima sudore lignorum seu arborum exhalata ut balsami, pruni seu lentisci et huiusmodi arborum siue uirgultorum gummi emanantium seu sudantium. ?e?? enim Graece Latine emanare dicitur uel sudare sicut ligna odorifera orientis, utputa gutta balsami, galbani seu ferularum pini, quarum gummi siue gutta indurescit in gemmam seu electrum. Prima resina uocatur terebinthina et est prae aliis praestantissima, et defertur de Arabia, Iudea, Syria, Cypro, Africa et ab insulis maris. Secunda uocatur lentiscina, quae matrix dicitur et Achio insula deportatur. Tertia est pinealis et haec nunc liquida, nunc dura inuenitur. Huc usque Isidorus eodem libro. Resina ergo dicitur quodlibet gummi liquidum uel aridum: liquida resina ut terebinthina et balsamum; dura ut matrix, thus et myrrha et huiusmodi. Omnis autem resina primo est mollis et liquida uel uiscosa, scilicet in prima emanatione et aliqua remanet liquida, aliqua uero calore uel frigore induratur. Omnis etiam resina est utilis in medicina. Ponitur etiam in nobilibus antidotis et unguentis. Naturas autem singulorum praedictorum quaere in locis suis.
2. Significat haec resina simpliciter et per se sumpta cum tribus speciebus siue generibus suis deuotionem sanctorum singularem et diuersimodam multipliciter proficuam, praecipue in apostolis, martyribus et confessoribus, siue in praelatis, contemplatiuis et actiuis aut in incipientibus, proficientibus et perfectis, sicut auertere potest et considerare quilibet prudens lector. Vnde habetur in mysterio Ier. 52: Vlulate super eam, id est super animam miseram peccatricem per consuetudinem, tollite resinam ad dolorem eius, si forte sanetur. Glossa continua: "Resina ualet ad curanda uulnera". Si igitur liceat dicere, inter omnia deuotio ualet ad curanda uitia et peccata in quocumque ecclesiasticae hierarchiae gradu et statu, et per quemcumque hierarchiae ecclesiasticae gradum et statum.
<Cap. 137: De rubo>
Rubus has habet condiciones siue proprietates.
1 Nam, ut dicit Isidorus libro XVII, rubus est densitas spinarum et ueprium et aliorum fruticum, aculeos habentium quando in loco aliquo crescunt simul. Et est rubetum siue rubus nomen appropriatum spinoso frutici ferenti mora agrestia quibus pastores releuant famem suam. A radice usque ad summitatem rubus totus est aculeatus et spinosus, cuius aculei uersus terram parum recurui ad similitudinem dentium sunt formati. In terra sterili crescit et est optimum circa hortos et uineas munimentum. Vmbrosus est et obscurus sua densitate soli non peruius, et ideo colubris et aliis reptilibus est amicus. Et ideo a rubeto dicitur rubeta quaedam rana admodum uenenosa quae rubos inhabitat et frequentat. Vnde iuxta rubos dormire et quiescere non est tutum propter huiusmodi uenenosa, ut dicit Magister in Historiis super Exod.
2. Significat autem tam rubus quam rubetum mundum istum miserum plenum ex omni parte a principio usque ad finem amaritudinibus et compunctionibus etc., sicut adaptare potest per ordinem prudens lector. Vnde Mich. 6: Qui optimus est in eis, hoc est in mundi huius personis quasi paliurus; et qui rectus quasi spina de sepe. Augustinus in sermone De natiuitate beati Ioannis Baptistae: "Desertus enim hic mundus, et peccatorum spinis obsitus squalenti eremo comparatur
<Cap. 138: De ruta>
Ruta has habet condiciones siue proprietates.
1. Nam, ut dicit Isidorus libro XVII cap. ultimo, est medicinalis herba sic dicta eo quod sit feruentissima. Huius duplex est species, scilicet agrestis et domestica, et utraque est feruida, sed agrestis magis, ut dicit idem ibidem. Hanc uenenis contrariari et repugnare mustelae docent quo primo rutam comedunt, et eius odore se muniunt et uirtute antequam dimicent cum serpente, ut dicit idem ibidem. Immo mustela uim rutae noscens post eius esum inuadit secure et interficit basiliscum, ut dicunt Dioscorides, Plinius et Constantinus. Multis siquidem laudibus eam extollit Plinius, libro XX cap. 27, fere prae cunctis herbis. Dicit enim eam habere uirtutem hominum castificatiuam quamuis sit calida et sicca, stomachi confortatiuam si saepe potetur. Item, habet uim partus mortui expulsiuam et immunditiarum matricis eductiuam et consumptiuam et per consequens purgatiuam. Item, habet uirtutem humoris uenerei consumptiuam et ipsius appetitus in masculis repressiuam, quia dessicat in eis humorem huius. In mulieribus autem operatur ex causa contraria contrarium supradictis, pro eo quod frigidae sunt et humidae. Decoctio etiam rutae sedat dura tormenta uentris si potetur. Herba etiam huius calida catasplasmata super uentris regionem mundat et iuuat pulmones et pectora ab omni causa humida et frigida
membrorum spiritualium infectiua. Decocta cum oleo uermes uentris necat. Cruda comesta uisum acuit, oculorum caliginem dissipat atque curat. Fluxum sanguinis per nares eius sucus instillatus dessicat et sedat. Comesta uel potata uenenis obuiat potenter et omnium uenenatorum morsus; cum alliis, sale et nucibus pariter contrita curat mirifice. Sucus eius naribus instillatus a phlegmate caput purgat, epylepticos multum iuuat. Dolorem dentium eius decoctio releuat, membra paralyticata ad sensum reuocat, et poros prius clausos deoppilat, unctuositatem intestinorum potenter extenuat, omnemque dolorem interiorum sedat, lippitudinem oculorum atque ruborem continuo in aqua rosacea ruta mixta mundat mirabiliter atque sanat. Eius odor omnia uenenosa de hortis fugat, et ideo plantatur circa saluiam quam serpentes diligunt et bufones, ut eos fuget. Addit ad iam dicta Plinius, libro XIX cap. 9, quod ruta uult seri in aequinoctio autumnali; odit enim hiemem frigidam et humorem et gaudet siccis temporibus, in terra latericia ac cinere uult nutriri. Cinis seminis eius debet misceri ut careat erucis. Dicit etiam quod mustum rutacum bibebant antiqui Romani contra uenenum et alias passiones. Amicitia ei cum ficu est in tantum ut nusquam laetior conualescat quam sub ea uel circa eam. Item, dicit ibidem libro XX cap. ultimo, errauit Pythagoras qui putauit oculis noxiam esse rutam, quoniam sculptores comedunt rutam causa oculorum et acuitur eorum uisus. Praecaueant autem grauidae mulieres ne comedant eam, quia partus interficitur tali cibo. Contra profluuium genitalium datur et uenerem cerebro per somnia imaginantibus. Suco rutae inuncti a scorpionibus et araneis, apibus et uespis erunt tuti. Huc usque Plinius libro XX cap. 14.
2. Significat haec herba cum condicionibus et effectibus omnibus et singulis praelibatis per ordinem sanctam poenitentiam quae spiritualiter omnia et singula in homine et per hominem efficit et ad omnia ualet quae et ad quae ruta materialiter efficit aut efficere potest, sicut a principio per ordinem considerare sapienter uolens liquido auertere et reducere potest. Vnde Marc. 1 habetur: Poenitimini et credite Euangelio. Glossa continua ibi: "Spe regni Dei a malis desistite, si uos regni dulcedo delectat. Amaritudo poenitentiae praecedat, amaritudinem quippe radicis pomi dulcedo compensat", et post "pericula maris spes portus delectat, dolorem etiam medicinae spes salutis mitigat".
<Cap. 139: De saltu>
Saltus has habet condiciones siue proprietates.
1. Nam, ut dicit Isidorus libro XIV et libro XVIII, saltus est uastus et siluestris locus ubi arbores in altum exiliunt et crescunt. "Saltus, inquit ipse, est densitas arborum alta, uocata hoc nomine eo quod exiliat in altum et consurgat". Et differt a silua, nam in silua crescunt arbores plures et breuiores, spissius et uicinius sibi appropinquantes. In saltu uero sunt arbores pauciores, sed altiores sunt et maiores. Vnde silua est spissum nemus et breue, et est idem silua, nemus et lucus et pro eodem accipiuntur, quamuis proprie accipiendo nemora dicantur arbores magnae umbrosae frondibus, luci uero per contrarium dicantur arbores densae et luce priuatae, ut dicit Isidorus libro XVII. Saltus igitur et siluae siue nemora et luci sunt loca uasta et deserta, ubi crescunt ligna infructuosa multa et fructuosa pauca. Et sunt infructuosa maiora et altiora generaliter quam fructuosa, paucis exceptis, scilicet quercubus et fagis et feris, et auibus frequentantur. Gramina autem et pascua in saltibus generantur herbae medicinales, in nemoribus et siluis praecipue montuosis reperiuntur. In aestate uirore frondium et graminum decorantur. In siluis est locus aucupii et uenationis, locus occultationis, locus erroris, locus latrocinationis, locus refrigerationis.
2. Significant haec omnia, ad saltum dico tantum pertinentia, mundum istum miserum et amatores eius, sicut a principio uolenti considerare per ordinem sapienter occurrere potest spiritualiter, eis attribuendo singula, I Reg. 14: Ingressus est igitur populus saltum in quo erat mel; nec applicuit aliquis manum ad os suum. Hieronymus Ad Metriadem uirginem: "Nobis haec electa seruanda sunt, et quasi inter scorpiones et colubres incedendum ut accinctis lumbis, calciatisque pedibus apprehensisque baculis, iter per insidias huius saeculi et inter uenena faciamus possimusque peruenire ad dulces Iordanis aquas et terram repromissionis intrare ad domumque Dei ascendere".
<Cap. 140: De salice>
Salix has habet condiciones siue proprietates.
1. Nam, ut dicit Isidorus libro XVII, est arbor sic dicta eo quod celeriter saliat postquam in aliquo loco figitur uel plantatur. Arbor quidem lenta est et mollis uinciendis et colligandis uinearum palmitibus siue uitium apta. Haec arbor fructum non habet nisi tantum florem et semen. Cuius seminis proprium dicitur esse ut si quis ex eo bibit, filios non generet, immo etiam filias efficit infecundas. Huc usque Isidorus libro eodem. Secundum Plinium autem libro XVI cap. 36, salicum aliae sunt maiores, aliae mediocres, aliae breues et tenues, de quibus fiunt canistra et uasa huiusmodi necessaria. Omnium uero salicum secus aquas est incrementum et gaudium. In concauitatibus maiorum et mediocrum saepe latent uenenosi uermes, ut colubri et serpentes, et ideo dormire sub aliqua non est tutum. Huc usque Plinius. Quamuis autem salix sit arbor inutilis quoad fructum, utilis tamen est medicinae. Nam, ut dicitur in Plateario, cum sit frigida et sicca, habet uim constringendi et consolidandi, et febrilem calorem mitigandi si detur in potu sucus foliorum eius. Valet etiam contra dysenteriam puluis corticis eius combusti in potu sumptus. Idem etiam puluis consolidat uulnera ulcerosa. Item etiam curat uerucas interius in potu sumptus et exterius cataplasmatus. Rami eius et folia aqua aspersa aerem infrigidant circa febricitantes et eos recreant et confortant et somnium prouocant. Huc usque Platearius.
 2. Significat haec arbor cum omnibus condicionibus suis et effectibus malis amorem huius saeculi qui sterilem reddit ab omni bono etc., Ps. 136: In salicibus in medio eius suspendimus organa nostra. Glossa continua: "Salices in medio Babylonis sunt multi mali homines, steriles omni bono opere et concupiscentiis obtuti, circa quos suspenduntur, id est subtrahuntur organa Scripturarum sanctarum". In condicionibus uero et effectibus bonis significat pauperes euangelicos castos, qui spiritualiter faciunt omnia proximis indigentibus et languentibus Ecclesiae membris, quae facit salix materialiter, Leu. 23: Sumetis salices de torrente et laetabimini coram Domino Deo uestro. Glossa: "Salices ramos, scilicet continentiae et casti coniugii. Salix enim fructum non facit". Tales sunt qui Christi membris prosunt et de fluida mundi pressura tamquam de torrente sumuntur ad honorem Dei et laudem.
<Cap. 141: De sambuco>
Sambucus has habet condiciones siue proprietates.
1. Nam, ut dicit Isidorus libro XII in tractatu De musicis instrumentis, sambucus est arbor mollis et parua ex qua componitur quaedam species symphoniae quae dicitur tibia uel sambuca. Arbor enim est habens longos ramos rotundos et pianos; exterius ualde solidos et compactos, interius uero ualde concauos et inanes, quadam tamen medulla leni plenos. Pulchros flores efficit, sed fructus esibiles homini nullos. Cortices tamen eius, flores et folia conueniunt medicinae, ut dicitur in Plateario. Habent enim uim diureticam et diuisiuam et attractiuam, phlegmatis purgatiuam, et ideo ualent contra quotidianam febrem ex phlegmate procedentem. Sucus eius per se uel cum melle lumbricos interficit. Decoctio corticis mediani cum uino duritiem splenis et epatis soluit. Idem faciunt folia eius in oleo decocta et cataplasmata. Folia eius, cortices et flores in aqua salsa decocti tumorem pedum soluunt, si pedes inde fomententur. Sucus eius ualet contra hydropsim ex frigida causa. Decoctio etiam florum maturatorum in uino fortissimo multum confert contra lepram ex phlegmate si frequenter fiat. Nam phlegmaticos humores corruptos uel ad corruptionem propinquos mire purgat. Mirum autem quoddam est uidere in sambuco: nam si cortex medianus stipitis uel radicis radatur uersus superius per regionem superiorem, purgabit; et si inferius per partes inferiores, soluet, ut dicunt Plinius, Dioscorides et Platearius.
2. Significat haec arbor cum suis praelibatis condicionibus et effectibus hypocritas qui cum, sicut patere potest per ordinem sapienter considerare uolenti, habeant in se condiciones similes, non laudabiles immo uacuas et inanes, tamen per occasionem aliquando instar sambuci in se uacuae intus et infructuosae penitus, sunt frequenter utiles exterius infirmis spiritualibus Ecclesiae membris in multis, sicut experimento patet de scribis et pharaseis hypocritis, Matth. 6 et 23, qui cum essent in se pessimi homines, tamen exterius multa faciebant et repraesentatiue de genere bonorum: ut orare frequenter, zelare pro lege et pro cultu diuino, abstinere ab exterioribus delectationibus et huiusmodi. Sed ut habetur in Glossa continua, Luc. 20g: "In talibus auaritiam suam colorabant et diabolo arma praestabant"; sicut etiam habetur ibidem: "Simulantes longam orationem, maiorem incurrebant damnationem"; dum ut dicit ibidem Chrysostomus: "Non exaudiri sed uideri intendebant".
<Cap. 142: De saliunca>
Saliunca has habet condiciones siue proprietates.
1. Nam, ut ponunt Virgilius et Huguccio, herba est spinosa et modica, a saliendo dicta effectiue, eo quod <facit> saltare seu per saltum fugere et resilire se calcantes, et ideo Gallice dicitur cauchetrape, quia capit et laedit pedem se calcantem. Est autem herba cuius radix est magna, longa, mollis, pinguis et carnosa sicut pastinaca, et solet poni in electuariis, et dicitur alio nomine yringus, et emittit quasdam hastulas duras et angulosas in quarum summitatibus crescunt quaedam capitella circumquaque aculeata sicut calcaria, et crescit in terra sicca, sterili et arenosa. Et ab aliquibus scorpio uocatur, pro eo quod instar scorpionis pungit se tangentem. Secundum Plinium autem libro XX cap. 7, saliunca est herba breuis et modica, foliosa, ramosa et densa, quasi manu pressa multum aromatica fere ut nardus et quibusdam radicibus adhaeret terrae. In Pannonicae uero nascitur regione in locis duris et lapidosis. Est autem herba calida et sicca, subtilis in substantia et multum diuretica. Cuius radix in uino decocta uomitum sistit et stomachum multum confortat, ut dicit Plinius libro XXI cap. 20.
2. Significat haec herba, quantum ad primas proprietates eius quas assignant Huguccio et Virgilius, homines impatientes, sicut considerari proprie et reduci potest per ordinem. Quantum uero ad secundas proprietates eius, quas assignat Plinius, significat mystice religiosos siue humiles seu pauperes euangelicos spiritualiter proprietatibus et effectibus eius per ordinem correspondentes in Ecclesia, sicut sapienter auertere potest et considerare deuotus lector. Is. 55g: Pro saliunca ascendet abies, et pro urtica crescet myrtus. Glossa continua: Pro saliunca, "aculeis et punctionibus plena"; sic dicta, quia salire facit cum pede figit; ascendet abies, quia in deiectis cordibus altitudo contemplationis oritur et pro urtica crescet myrtus, id est pro libidinosis igneis aculeis plenis succedent casti et temperati et odoriferi, quales supple, sunt euangelici pauperes.
<Cap. 143: De stacten>
Stacten est gutta myrrhae arboris, et est idem quod ipsa myrrha, ut dicit Glossa Super Gen. 37. Inuenitur autem stactae stactis declinabile et stacten indeclinabile, secundum Isidorum libro III. De qua materia, quia actum est supra in liftera M in hoc eodem tractatu De plantis, non putaui modo hoc loco esse iterandum. Qui uult amplius super hoc nosse, requirat ibi.
<Cap. 144: De storace>
Storax has habet condiciones siue proprietates.
1. Nam, ut dicit Isidorus libro XVII, est arbor in Arabia similis malo coctonio. Cuius uirgulae circa caniculae ortum cauernatim lacrimas fluunt, cuius distillatio in terram cadens munda cum proprio cortice seruatur. Storax itaque arboris storacis est gutta, ut dicit Glossa Super Eccli. 24. Secundum Dioscorides et Platearium, cerebrum mire confortat fumus eius, omnem rheumaticum fluxum sedat. Caphala ex ea facta gingiuas et dentes motos roborat et confirmat, menstruis imperat, contra tussim et raucedinem bene iuuat. Vtiliter ponitur in emplaustris contra tineam et pustulas capitis et multas alias passiones. Vt etiam ponit Isidorus libro XVII, fumus storacis purgat aerem corruptum et fugat omnem uaporem et fumum pestilentem.
2. Significat beatam Virginem Mariam spiritualiter facientem in populo Dei omnia praemissa et singula, sicut adaptare sapienter et per ordinem potest ei deuotus lector. Ipsa enim est quae loquitur, Eccli. 24: Ego quasi storax et galbanus etc. Glossa continua ibi: "Storax uitium pulmonis curat, id est loquacitatem siue lectacitatem; galbanus curat apostema iracundiae, ungula scabiem luxuriae, gutta cyargia auaritiae". Quae omnia conueniunt beatae Virgini et facit ipsa in deuotis suis.
<Cap. 145: De sycomoro>
Sycomorus has habet condiciones siue proprietates.
1. Nam, ut dicit Glossa Super Luc. 19, et Magister in Historia super historiam Zacchaei pusilli, est ficus fatua, in foliis moro similis; in aliis uero ficus speciem tenet. Hanc arborem Latini celsam dicunt ab altitudine; moro enim procerior et maior est. Secundum Dioscorides ficus est siluestris fructus quosdam proferens subdulces, sed numquam perueniunt ad maturitatem, sicut et caprafici. Aliqui tamen comedunt tales fructus. Dicit etiam Dioscorides quod sycomorus lapide contusus emittit lacrimam ad modum gummi et id est medicinale. Nam succurrit morsibus uenenatis si bibatur, tumoresque splenis compescit, dolorem etiam stomachi tollit.
2. Significat crucem Christi et praedicationem eius, fatuam quidem a reprobis fructibus eius priuatis reputatam, sed omnino infirmitatibus hominum utillimam super omnia inuentam, I Cor. 1: Praedicamus Christum crucifixum, Iudaeis quidem scandalum, Gentibus autem stultitiam. His autem qui salui fiunt, id est nobis, uirtus Dei est. Et iterum ibi: Placuit Deo per stultitiam praedicationis saluos facere credentes. Vnde Rabanus in uenerabili tractatu De cruce: "Crux, pia constructa, superasti hic uincula mortis. Magna, bona et sancta, superasti hic uincula saeculi".
<Cap. 146: De sentice>
Sentix senticis, ut dicit Isidorus libro XVII, genus est herbae uel fruticis habentis aspera folia, pinguia et diuisa ut eruca. Virgas habet duorum cubitorum; et dicitur sentix a situ ubi crescit, quia inter dura et aspera crescunt sentices sicut spinae, ut dicit idem. Capitella habet ut carduus, cuius radix rufa est, longa et pinguis, et est medicinalis. Subuenit enim combusturis siue ustis carnibus humanis, et ualet contra uenarum intrinsecam compacturam, ut dicit Dioscorides.
2. Significat diuitias huius saeculi aculeantes animas malorum possessorum suorum, iuxta illud Luc. 8: Simul exortae spinae etc., per se. Per occasionem uero aliquando utiles infirmis et pauperibus Euangelii sicut sapienter auerti et adaptari potest, Luc. 11: Verumtamen quod superest, date eleemosynam; et ecce omnia munda sunt uobis. Glossa ibi: "Date eleemosynam de omnibus quae non sunt necessaria uictui et uestitui, et ecce omnia exteriora munda sunt uobis, mundatis affectibus".
<Cap. 147: De saepe>
1. Saepes saepis, secundum Isidorum, est genus munitionis factae ex spinis, sentibus atque aliis lignis. Nam sudes siue pali in terra figuntur circa quos spinae et uirgulae circumnectuntur, et sic uineae segetes et etiam horti et domus aliquando saepis beneficio muniuntur. Circa saepes huiusmodi latitant uenenosi uermes, ut ranae, colubri et serpentes. Vnde a saepi dicitur seps, serpens cuius uenenum non solum corpus sed etiam ossa destruit et consumit. Et ideo iuxta saepem dormire periculosum est propter sublatentia uenenosa. Saepes umbribus et caumatibus exponuntur, cito deficiunt nisi renouentur. Et dum res alienas custodiunt, soli expositae paulatim se consumunt et tandem exsiccatae et putrefactae nonnisi incendium promerentur.
2. Significant quosdam in Ecclesia uel religione aut familia qui, ob uehementem zelum legis aliquando ordinatum, quandoque inordinatum faciunt et ostendunt se custodes uel etiam protectores seu defensores rei publicae seu honestatis euangelicae aut etiam christianitatis professae, et tandem hypocritae inuenti et comprobati deficiunt in tribulationibus et persecutionibus uelut aeterno incendio praesciti. Eapropter Eccli. 1g: Ne fueris hypocrita in conspectu hominum, ne forte cadas et adducas animae tuae inhonorationem; et releuet Deus absconsa tua, et in medio synagogae elidat te. Exemplum in Simone mago et Iuliano apostata quorum zelus falsus publice fuit detectus atque punitus, ut habetur in Historia Ecclesiastica.
<Cap. 148: De sude>
1. Sudes sudis, ut dicit Isidorus, est palus utraque extremitate exacutus, quae quidem tanto profundiorem facit saepem quanto plus in terra profundatur, et uirgis eas consuentibus fortius constringuntur.
2. Significat austeritatem religionis probatae quae eo fortius perseuerat in bono quo uehementius constitutionibus zelantibus pro honestate firmatur in obseruantia sacra et perseuerantia digna siue euangelica. Secundum enim illud Eccli. 36: Vbi non est saepes, diripietur possessio. Glossa continua: Vbi non est saepes, fidei scilicet murus angelorum custodia, praelatorum diligentia, diripietur a daemonibus, tyrannis et haereticis possessio uirtutum et meritorum etc.
<Cap. 149: De siliqua>
1. Siliqua, ut dicit Glossa Super Luc. 15, est "genus leguminis sonoris foliis et uacuis quod magis onerat quam reficiat." Secundum Huguccionem siliqua dicitur folliculus cuiusque leguminis et purgamentum, ex quo porci nutriuntur. Isidorus autem dicit, libro XVII, quod siliqua est arbor cuius fructus est dulcis. Cuius sententiae concordat Plinius dicens quod fructus siliquae sunt praedulces et habent longitudinem unius digiti et pollicis latitudinem, quorum cortex mendicatur; crescit in Syria. Quidquid autem sit res, est onerans non reficiens, apparens non exsistens, uilis non sufficiens seu appretiabilis.
2. Ideo significat sapientiam mundi in nullo reficientem uel consolantem animam aut satisfacientem spiritum, Luc. 15: Cupiebat implere uentrem suum de siliquis quas porci manducabant. Glossa continua ibi: "Siliqua significat carmina poetarum et saeculares scientias quae sterili suauitate uerborum exterius resonant, sed intus non habent unde reficiant perducendo ad uitam, et qui eas appetunt fame ueritatis et uirtutum pereunt".
<Cap. 150: De sinapi>
Sinapis has habet condiciones siue proprietates.
1. Nam, secundum Isidorum libro XVII, dicitur a sun quod est simul et napus eo quod in foliis napo sit similis. De sinapi dicit Plinius libro XX cap. 24, inter eas quas Pythagoras laudauerat herbas asseritur laudem primam attribuisse sinapi et dicit eas inter herbas obtinere principatum. Calida est et sicca in quarto gradu. Humores grossos et uiscosos extenuat atque purgat. Serpentum ac scorpionum ictus addito aceto sanat, fungorum uenena superat, dentium dolorem mitigat, ad cerebrum penetrat et id mirabiliter purgat, confringit lapidem, menstruis imperat, appetitum prouocat, stomachum confortat, epilepticos iuuat, hydropicos curat, lethargicos excitat et eos multum iuuat, capillos mundat et eorum casum compescit, incongruos aurium sonos et tinnitus tollit, oculorum caliginem detergit, asperitatem palpebrarum lenit, paralyticis subuenit, quia poros aperit et humorem infundentem neruos et laxantem et insensibilitatem inducentem dissoluit et consumit. Has et multas laudes ipsius praedicat Plinius, et dicit quod maior est uirtus eius in semine. Semen tamen minimum est in quantitate, maximum in potestate. Multum enim est calefactiuum, aperitiuum, consumptiuum et sui multiplicatiuum. Ex uno enim grano minimo planta producitur maxima quae fronde, flore et semine in immensum dilatatur. Vbi semel cadit protinus uiret. Flores eius maxime ab apibus frequentantur cum uere tota eius substantia feruida sit et austera quae tamen apes numquam contingunt flores oliuarum, ut dicit Plinius libro XX cap. 12. Ita etiam se multiplicat ut uix umquam locus ille ulterius inde liber eo uel ea remaneat, ut dicit idem libro XIX cap. 9. Venena etiam capitis expellit. Quo etiam magis tritura fuerit semen eius, acutius efficitur ut dicit Glossa Super Matt. 13.
2. Significat sinapis cum omnibus et singulis praelibatis condicionibus et effectibus tam multiformibus suis fidem euangelicam siue poenitentiam dignam et ueram siue religionem christianam aut etiam perfectionem apostolicam quae spiritualiter omnes condiciones et effectus sinapis habent in se et efficiunt in aliis correspondenter quae ipsa sinapis in se et in suis floribus et semine continet et efficit materialiter, sicut per ordinem considerare et adaptare uolenti ad mores clarere potest, si adsit diligentia et deuotio prudentis lectoris, Matth. 13: Simile est regnum caelorum grano sinapis quod accipiens homo seminauit in agro suo etc. Glossa: "Fides grano sinapis comparatur, quia dicitur uenena expellere"; sic ipsa expellit "omnia dogmata prauitatis". Granum etiam sinapis tritum uim suae uirtutis effundit. Sic fides post passionem Christi et resurrectionem et ascensionem toto orbe terrarum praedicata fuit, et cetera multa.
<Cap. 151: De semine>
Semen has habet condiciones siue proprietates.
1. Nam, ut dicit Isidorus, semen est proprie quod in agro spargitur, granum quidem modicum et rotundum habens in se uirtutem suae speciei multiplicatiuam et conseruatiuam. Et quamuis sit modicum quod seminatur, maximum tamen est quod ex semine generatur. A stultis putatur perdi semen quando seritur, et tamen meliori modo quam per seminationem nullatenus custoditur. In semine etiam uiget ratio seminalis in qua operatur calor naturalis et ad eius augmentum pariter et nutrimentum humor nutrimentalis attrahitur ui caloris qua in terram insensibiliter aperit et erumpit producens ex se culmen, germen, frondeur, florem et fructum et semen.
2. Significat semen in omnibus condicionibus et effectibus praelibatis uerbum Euangelii praedicatum animabus efficere spiritualiter in ipsis quaecumque semen materiale efficit in agris uel hortis, sicut aduertere et adaptare potest deuotus lector. Vnde dicitur Luc. 8: Semen est uerbum Dei. I Cor. 3: Ego plantaui, Apollo rigauit, Deus incrementum dedit. Itaque neque qui plantat est aliquid, neque qui rigat, sed qui incrementum dat Deus. Glossa continua: Id est gratiae augmentum, quod a solo Deo prouenit intrinsecus.
<Cap. 152: De spica>
 1. Spica, secundum Isidorum libro XVII, surgit de semine mediante culmo sic dicta a spiculo eo quod in spica producuntur aristarum culmina quae ad modum spiculorum sunt acuta. Ad hoc enim fecit natura aculeos in ipsis spicis ut contra subitos auium minutarum et uermiculorum morsus in spicarum summitatibus essent arma, ut dicit idem. Spica autem secundum diuersorum seminum naturam se diuersificat in figura. Nam quandoque est lata ut in ordeo, quandoque triangula ut in spelta, quandoque tetragona siue quadrangula ut in tritico, aliquando est rotunda, ut dicunt Plinius et Aristoteles. Est autem spica in culmi summitate multis folliculis circumdata, in quibus uelut in matrice grana seminalia nutriuntur et usque ad maturitatis tempora conseruantur. Spicarum capita generaliter in principio calore eleuante sursum aguntur, sed quando tendunt ad maturitatem ex granorum pondere inferius aliquantulum inclinantur. Ex bonitate autem terrae cognoscitur bonitas spicae, quia in terra bona et pingui generatur spica bona granorum numero multiplex; in terra uero sicca et macra e conuerso, ut dicit Plinius.
2. Significat spica uirum bonum, armatum spiritualibus telis siue in religione ab infantia proficientem in uirtutibus et meritorum uarietate et perfectione, sicut adapatare potest prudens lector discurrendo per singulas proprietates ipsius praemissas et reducendo spiritualiter quod supra adducitur materialiter, Marc. 4: Vltro enim terra fructificat, primo herbam, deinde spicam, postea plenum frumentum in spica. Glossa continua: Vltro dicit, quia in uoluntate hominis est et uerbum recipere et de eo bonum opus producere; primo herbam, id est timorem Dei qui est principium sapientiae; deinde spicam, id est lacrimosa poenitentiae opera; deinde plenum frumentum in spica, scilicet caritatem quae est impletio et consummatio legis. Huc usque Glossa.
<Cap. 153: De stipula>
1. Stipula, ut dicit Isidorus libro XVII, ab usto est dicta, quasi ustipula; collecta enim messe stipula uritur propter culturam agri. Vel quia, ut dicit Huguccio, stipula dicitur a stipo stipas quia facit culmum quod stipat. Est autem proprie stipula idem stramen uel palea cum foliis et uaginis quod relinquitur in agro, spicarum multitudine praecisa falcibus et a messoribus recollecta, et haec stipula a multis recolligitur ad diuersos usus. Quidam enim domos inde contegunt, quidam loco straminis stipulam sibi sternunt, alii palearum uice de ea animalia reficiunt, alii uero ignes stipula nutriunt et panes et cibaria inde coquunt, ut dicit Plinius XVIII libro cap. 30. Stipula igitur est res leuis et concaua, sicca et hispida, et uento subiecta et ab igne facillime inflammatiua, ut dicit Plinius eodem libro et capitulo.
2. Significat per omnia peccatores et eorum uarias condiciones et a d omna uitia et pericula et tandem ad aeterna tormenta dispositiones, sicut patet per ordinem consideranti, Ps. 82: Deus meus pone illos ut rotam, et sicut stipulam ante faciem uenti. Glossa continua: "Pone illos ut rotam ut non sint stabiles in eo quod cogitant"; et sicut stipulam ante facien uenti, ut cedant omni suggestioni etc.
<Cap. 154: De simila>
1. Simila siue similago, ut dicit beatus Ambrosius Super Leu., est tritici medulla flos, scilicet farinae triticae, farina scilicet purgatissima de qua fit delicatissimus panis illustrium personarum, et ea ueluti farina tenuissima, mundissima, albissima et molissima ad uaria cibaria nobiliorum habetur usus. Quae quidem diuersis modis praecipiebatur fieri et offerri Deo in tabernaculo, ut habetur Leu. 1, 2, 3, 4 et 5.
2. Significat qualis debet esse intentio, affectio, praedicatio, oratio et conuersatio nostra ad hoc ut placere ualeat Deo, et ab angelis offerri merito ante Deum, Eccli. 25: Oblatio iusti impinguat altare et odor suauitatis est in conspectu Altissimi. Glossa continua: Oblatio iusti, id est opus iustitiae impinguat altare fidei uel mentis et odor suauitatis est, in conspectu Altissimi, id est suauitas deuotionis eius est accepta Deo.
<Cap. 155: De scopa>
1. Scopa, ut dicit Isidorus libro XVII, est arbor siue arbustum a scopando dictum, quia ex eo scopantur tecta et parietes et pauimenta et cetera necessaria. Folia habet leuia et tenuissima, leuissimo uentorum flatu agitabilia. Multas habet uirgulas duras et nodosas, quibus pueri dorsis denudatis saepius castigantur. Semina facit quaedam uacua ad modum siliquarum siue quisquiliarum quibus aliquando utuntur siluestres homines loco panis. Habet autem haec arbor siue hoc arbustum multum de suco acido aliquantulum pungitiuo. Solent homines in aliquibus externis partibus, ubi non est uinum, in uere et in autumno cortices incidere et humorem effluentem recolligere quem bibunt loco uini. Talis siquidem potus sitim sedat et compescit; sed multum inflat, ut dicunt, sed non reficit nec inebriat neque nutrit. Idem etiam sucus in aliquo uase sub fimo diu a calore solis decoctus corrumpitur et putrescit et conuertitur in pinguedinem et efficitur ut unguentum multis usibus necessarium. Siluani homines in desertis semine et suco istius arboris pro annona utuntur, pro uinea etiam et pro oliua, ut tangit haec omnia Plinius libro XV, ubi agit de arborum sucis.
2. Significat haec arbor cum dictis suis condicionibus disciplinam salutarem siue regularem ad quam, qui recurrit peccator homo, inuenit in ea spiritualiter omnes praemissas condiciones et suas necessitates. Vnde Glossa continua, super illud Luc. 11: Inuenit eam scopis mundatam et ornatam, dicit quod scoparum nomine intelliguntur obseruantiae etc. Prou. 4: Tene disciplinam, fili mi, quoniam ipsa est uita tua. Ipsa enim est quae, secundum quod habetur Hebr. 12: Pacatissimum fructum per eam exercitatis affert in futurum.
<Cap. 156: De stuppa>
1. Stuppa, ut dicit Isidorus libro XIX, est purgamentum canapi siue lini, et dicitur secundum antiquos stipa, eo quod ex ea rimae nauium et doliorum stipentur. Vnde et stipatores dicuntur, qui eam praeparant in nauibus et componunt, ut dicit idem in eodem ubi agit de lanis. Per multas autem carpinationes et pectinationes stuppa a lini uel c anapi substantia separatur; separataque grossior, nodosior et hispidior inuenitur. Ideoque ad uendum uel fila componendum non est multum apta. Fiunt ex ea fila multum grossa, inaequalia et nodis plena. Ex quibus fiunt licinia necessaria usibus communium candelarum. Nam cum sit magnae siccitatis de facili inflammatur. Vnde subito accenditur et citissime redigitur in cinerem et fauillam, et quando exstinguitur amarum reddit fumum et taetrum naribus et oculis nociuum. Vtilis tamen est medicinae quando bene a suis hastulis est purgata. Valet enim ad uulnera contegenda, extergenda et desiccanda et sananda, ad mitigandum arsuram et reprimendum tumorem oculorum, ut dicit Plinius libro XIX cap. 10.
2. Significat malos homines, maxime autem quales sunt haeretici et schismatici separati multa malitia a bonis et catholicis uiris et praeparati aeternis incendiis. In multis tamen per occasionem interim proficientes sanctorum exercitiis et tentatis siue in probatione positis Ecclesiae membris, Eccli. 21: Stuppa collecta synagoga peccantium et consummatio illorum flamma ignis. Beatus Andreas in passione sua appellabat Aegeam proconsulem 'stipulam aeterni incendii' etc. Beata etiam Agnes appellabat filium praefecti 'pabulum mortis'.
<Cap. 157: De taxo>
1. Taxus est arbor uenenata, ut dicit Plinius libro XVII, ex cuius suco uenena exprimuntur. Arbor fortis est et procera habens ramos grossos, flexibiles et longos, ex quibus faciunt Parthii arcus, sicut dicit idem in eodem. Vnde poeta: "Taxi torquentur in arcus". Eius umbra est nociua et dormientibus sub ea mortifera, cuius sucus multum laxat et in excessu eiusque carbo ignem graecum seruat inextinguibilem, ut dicit Dioscorides.
 2. Significat sapientiam mundanam et lucratiuam in qua qui spem suam et affectum ponit uenenatur et uenenat et reportat ab ea spiritualiter omnes effectus et condiciones arboris huius pessimas, et tandem ad thesaurizatum sibi ignem aeternum et inextinguibilem uadit, Prou. 7g: Ne abstrahatur in uiis illius mens tua, neque decipiaris semitis eius. Multos enim uulneratos deiecit et fortissimi quique deiecti sunt ab ea, id est a mundi sapientia siue saeculari scientia siue philosophia, ut ponit Richardus De arca contemplationis multipliciter.
<Cap. 158: De terebintho>
Terebinthus has habet condiciones siue proprietates.
1. Nam, ut dicit Isidorus libro XVII, terebinthus est arbor resinam sudans omnibus aliis praestantiorem, quae quidem terebinthina dicitur. Et est arbor ista multum medicinalis. Nam, secundum Dioscorides, folia eius, cortices, fructus et semina stiptica sunt et simili diligentia colliguntur, et sunt contraria morsibus uenenosis. Eius resina est bona quae est munda, limpida et aromatica, in colore rufa, et habet uirtutem dissoluendi, laxandi et maturandi. Et ideo prodest contra apostemata dura et alias collectiones, tam in capite quam in membris. De terebintho dicit Plinius libro XIII cap. 7: "Syria, inquit, terebinthum habet". Et est species eius duplex, scilicet mascula -- et haec est sine fructu -femina, et haec est duplex. Vna habet fructum rufum magnitudine lenticulae, alia pallidum magnitudine fabae. Et est fructus odore iocundus et tactu pinguis et resinosus. Arbor est magna ramis expansa ualde durabilis, et quando uetustatur, nigrescit et splendescit. Eius folia sunt densa et habent quosdam folliculos quaedam animalia ut culices emittentes quae corticem terebrant, et sic cortice perforato guttae resinosae effluunt et emanant. Item, dicit Plinius, libro XXIV cap. 6, quod radix et folia terebinthi in uino decocta stomachum confortant, contra dolorem capitis iuuant. Terebinthina autem tam Syriaca quam Cypria pura, perlucida et subalbida cum aliquo rubore magis placet. Montana enim potius quam campestris uulnera sanat et purgat.
2. Significat haec arbor terebinthi cum omnibus principalibus condicionibus et effectibus praelibatis crucem Christi et efficaciam crucifixi, sicut a principio considerare uolenti patere potest, Eccli. 24: E go quasi terebinthus extendi ramos meos, et rami mei honoris et gratiae. Glossa continua: Ego, sapientia Dei extendi ramos, id est brachia mea in cruce quasi terebinthus, quae est arbor nigra et breuis, cuius tamen resina est multum medicinalis, et rami mei sunt collatiui gratiae in praesenti et gloriae in futuro.
<Cap. 159: De thyna>
1. Thyna sunt quaedam ligna pretiosissima ad modum hebeni, ex quibus Salomon fecit gradus et fulcra in domo Domini. Vnde Glossa III Reg. 10, ligna thyna sunt imputribilia et spinosa in similitudinem albae spinae, rotunda et candida et polita instar speculi siue unguis. Vnde in eis resoluuntur imagines sicut in ungue. In igne non comburuntur nec in aqua resoluuntur, sicut nec ligna Sechim. Vnde et multi crediderunt eadem esse ligna.
2. Significant ista ligna praelatos et religiosos, monachos albos uel alios bonos et praeclaros uiros in sua perfectione et bonitate durantes, et aliis praeclara exempla dantes in tribulationibusque non aliquando deficientes.
<Cap. 160: De tigno>
 1. Tigna sunt ligna quae a parietibus uel muris usque ad cacumen aedificii sunt erecta supportantia totum tectum et ad modum pyramidis sursum tendunt et paulatim se inclinantia alterutrum in cacumine mutuo se contingunt. Sunt autem tigna fortia, dolata et quadrata et complanata, fortiora et grossiora uersus domum, exiliora uero et minus fortia uersus tectum. Exterius lateribus et asseribus, scilicet straminibus onerantur, interius uero pulchris laquearibus decorantur et in ipsis laqueantur et defiguntur. Et dicuntur laquearia quae interius ad decorem camerae tignis coniunguntur. Et a tignis dicitur tignarius qui tectoria tignis inducit, ut dicit Papias.
2. Significant praedicatores, praelatos et contemplatiuos et uirtuales condiciones earum, sicut considerari potest ordinarie, Cant. 1: Tigna domorum nostrarum cedrina, laquearia nostra cypressina. Glossa continua ibi: Tigna ecclesiarum sunt praedicatores qui et alti sunt et cedrini, id est imputribiles castitate et odore suo; serpentes, id est daemones fugant. Laquearia sunt minores praedicatores uel simpliciores in Ecclesia qui quidem sunt cypressini quia imputribiles et redolentes ut cypressi.
<Cap. 161: De tritico>
Triticum communi voce idem est quod frumentum et easdem quasi proprietates habet. De quo, quia supra in littera F in hoc eodem tractatu habitum est sufficienter satis, quia ad alia tendimus, non putamus in hoc loco iterandum.
<Cap. 162: De typsana>
Typsana, sicut dicit Glossa super II Reg. 17: dicitur ordeum desiccatum pilo in pila tunsum et decorticatum, et fit inde cibus aptus illis qui carent dentibus. Ex tisanis etiam fit potus aptus febricitantibus et alias calidas passiones habentibus. Quaeratur supra in littera O ubi agitur de hoc in materia ordei, ubi inuenies haec ipsa et alia cum moralitatibus suis.
<Cap. 163: De thymo>
1. Thymus est herba ualde aromatica. Vnde Virgilius: "Redolent thymo fragrantia mella". Cuius flos dicitur epithymum et est flos medicinalis. Habet enim uirtutem purgandi melancholiam et phlegma. Ideo ualet contra quartanam et alias multas passiones.
 2. Significat uitam religiosam et aedificantem. Scripturam etiam significat uenerabilem habentem eosdem effectus spirituales quos haec herba habet materiales, sicut auertere potest prudens et deuotus lector, Sap. 8: Habebo propter sapientiam claritatem ad turbas, et honorem apud seniores. Immortalis enim est in cogitatione. Et non habet amaritudinem conuersatio illius etc.
<Cap. 164: De thymiamate>
1. Thymiama, ut habetur Exod. 30, est quaedam confectio pretiosissima ex onica, stacte, galbano et thure praeparata, et est sic dictum a thymo flore odorifero, quia olet suauiter sicut thymus, sicut dicit Isidorus libro IV, ubi tractat de odoribus. Talis compositio ad usus hominum prohibetur fieri, quia Dominus thymiama hoc super altare ad hoc deputatum praecepit debere sibi soli singulari excellentia.
2. Significat deuotionem siue orationem procedentem de conscientia munda et odorifera cum acceptatione diuina, iuxta illud Ps. 140: Dirigatur oratio mea sicut incensum in conspectu tuo. Eleuatio manuum mearum sacrificium uespertinum. Et Eccli. 25: Oblatio iusti impinguat altare, et odor suauitatis est in conspectu Altissimi. Glossa continua: Odor suauitatis, id est suauitas deuotionis accepta est coram Deo.
<Cap. 165: De thure>
Thus has habet condiciones siue proprietates.
1. Nam, secundum Isidorum libro XVII, est arbor in Arabia emanans gummi quod modo simili appellatur thus. Est uero immensa et ramosa, leuissimi corticis ad acus quantitatem, sucum aromaticum et album modo agmydalae generans et emittens seu effundens ex masticatione in puluerem resolutum. Est intus pingue, et igni appositum facile ardens. Adulteratur autem admixtum resinae albae siue gummi; sed sua cognoscitur propria qualitate. Nam thus igni appositum ardescit, resina uero fumescit, gummi autem calefactum resoluitur et liquescit. Arbor uero unde fluit thus communiter dicitur 'libanus' et eius gumma a naturalibus ac medicis 'olibanum' nuncupatur a monte Arabiae sic uocato. Haec arbor, ut dicit Auicenna, est in cortice et foliis lauro similis, fructum emittens bis in anno, scilicet in uere et in autumno. Sed quod per se fluit, scilicet in principio aestatis, melius est eo quod cortice inciso exire in aestate cogitur; in autumno uero nec ita candidum est nec ita purum.
2. Sed hoc quod primo adhaeret ramis et corticibus et in aestate induratur et a ramis ferro recolligitur, thus est optimum, album, solidum, mundum, odoriferum et rotundum ad modum testiculi, et oblongum, et ideo tale dicitur masculinum. Regio autem ubi crescunt thura est montuosa et prae altitudine rupium et scopulorum quasi inuia et inaccessa, ut dicit Glossa Super Eccli. 24. Vnde dicit Plinius libro XV cap. 10 quod arbor thuris sine cultore crescit et terram diligit argillosam. Dicunt autem Arabes quod thus non debet recolligi nec eius arbor incidi nisi a sacris et religiosis, tempore collectionis contactu mulierum non pollutis.
3. Thus quanto plus tunditur tanto magis redolet, secundum Isidorum, et facilius inflammatur. Ex thure accenso fit fumus aromaticus; procedit ad modum nebulae siue etiam uirgulae. Et est inferius gracilis, multum mobilis, multis circumuolutatibus autem fractuosus et se ad partes optimas motu leuissimo euoluens uersus superiora se dilatans, aerem immutans et obumbrans odoris fragrantia, foetorem cadauerum auferens, ad cerebrum directe penetrans, spiritum animalem recreans et confortans, per cerebri uenticulos se diffundens. Secundum Dioscorides uero et Platearium, habet uirtutem confortandi ex aromaticitate sua, consolidandi, constringendi et conglutinandi. Ex gummositate autem sua potenter stringit lacrimas et fluxum humorum descendentium de capite, praecipue quando fluunt per uenas exteriores, si circa timpora eius puluis cum uino albo et albugine oui cataplasmetur; sic etiam sedat dolorem dentium et gingiuarum.
4. Masticatum thus prohibet fluxum humorum ad membra spiritualia ad pectus usque ad pulmonem; contra indigestionem et acidam eructationem multum ualet. Vinum praeterea in quo fuerit thus decoctum matricem confortat et mundificat, et conceptum iuuat fumus eius. Puluis eius mixtus cum aceto graciliat et attenuat mammas turgidas puellarum; conquassationibus cum pice subuenit, dolorem aurium mitigat; mixtus cum uino, tumoribus intestinorum subuenit si cum uino bibatur. Huc usque Dioscorides et Platearius. Dicitur autem thus, secundum Isidorum, a ?e?s, quod est Deus, quia in deorum sacrificiis ponebatur.
 5. Significat haec arbor cum gumma sua et condicionibus suis sanctam animam deuotione refertam, desideriorum aeternorum lacrimis affluentem, et Deum et angelos laetificantem et honorificantem, infirmaque membra Ecclesiae ab aegris moribus uerbo, exemplo et oratione curantem. Vnde dicitur in laudem Simonis Oniae filii, Eccli. 50, quod fuit quasi flos rosarum in diebus uernis, et quasi thus redolens in diebus aestatis. Quasi ignis effulgens, et thus ardens in igne. Legitur etiam de beato Dominico quod factus est odor bonus Deo et hominibus, quasi flos rosarum in diebus uernis et quasi thus redolens etc. Legitur etiam Cant. 4, quod odor uestimentorum sponsae est sicut odor thuris et super omnia aromata. Legitur quoque in sermone De assumptione beatae Virginis quod erat Maria "repleta multis uirtutum odoribus manensque in ea, fragrabat ex ea suauissimus odor etiam spiritibus angelicis".
<Cap. 166: De uimine>
1. Vimen, ut dicit Isidorus in libro XVII, dicitur uirga mollis eo quod uim multam contineat uiroris. Nam eius natura est ut etiam arefactum, si in aqua ponatur, iterum reuiuiscat. Ex uiminibus fiunt colligamina necessaria uitibus uincendis et doliis religandis.
2. Significant poenitentiae disciplinas quae faciunt reuiuiscere opera mortificata per culpam, et animas dissolutas religant uinculis caritatis et sanctitatis, Prou. 4: Tene disciplinam, ne dimittas eam. Custodi illam, quoniam ipsa est uita tua. Augustinus in libro Confessionum: "Per continentiam quippe in unum colligimur a quo in multa defluximus" etc.
<Cap. 167: De uirga>
Virga has habet condiciones siue proprietates.
1. Nam, ut dicit Isidorus, uirga proprie est quae de ramis nascitur, et dicitur a uirore uel a uirtute, eo quod in se uim multam habeat. Nam uirtus quae latitat in radice se prodit in uirore uirgae. Vel dicitur uirga quasi ui regens. Virga enim utuntur magi ad placandos serpentes, et ideo hos in uirga sustinent alligatos. Virga etiam utuntur reges, philosophi et magistri, ut dicit idem libro XII. Virga etiam utuntur uiatores, agrorum et pratorum custodes, legati, nuntii ac pastores. Nascitur autem tam flos quam fructus de substantia uirgae sine ulla ipsius corruptione uel uiolatione. Nam flos insensibiliter de ipsa uirga prodiens et erumpens uirgam non uiolat nec deflorat, immo fecundat eam potius perficit ac decorat. Virga igitur non percipit fecunditatis gratiam nec potentiam germinandi sicut animantia ex commixtione seminis, sed ex rore caelesti pariter et calore solis. Virga praeterea ex quo ascendit sursum, semper tendit ad suam summitatem, uersus caelum erigitur quousque perueniat ad perfectum nutrimentum. Et est media inter ramum et stipitem seu radicem a qua concipit et inter fructum quem producit ex suae substantiae teneritudine ualde et de facili inclinabilis ad quamuis partem. Item, uirga extrinsecus arida est et sicca, aspera et nodosa, sed interius mollis est in medulla et sub cortice humorosa. Quanto autem uirga plus crescit, tanto a terra plus recedit; et quanto sursum altius sustollitur, tanto in eius cacumine acutior inuenitur. Item, uirga canibus est odiosa et paruulis, quia per eam ipsorum insolentia coercetur.
2. Significat uirga cum suis condicionibus et proprietatibus omnibus praelibatis a principio beatam Virginem Mariam quae per omnia habuit in carne constituta uniuersa et singula spiritualiter quae habet uirga materialiter, sicut pulcherrime adaptare et reducere multum proprie potest prudens et Deo deuotus lector per ordinem considerare et moralizare uolens. Vnde Is. 11a: Egredietur uirga de radice Iesse etc. Num. 17, inuenit Moyses uirgam germinasse in domo Aaron, de qua turgentibus gemmis eruperant flores qui, dilatatis foliis, in amygdala deformati sunt. Glossa continua ibi: "Virga uel amygdalus beata Virgo; cortex, amaritudo de morte Filii; testa, fortitudo fidei; nucleus, spes uel gaudium resurrectionis". Haec uirga sine humore floruit, quia Virgo sine semine concepit et peperit. Cant. 3: Quae est ista quae ascendit per desertum sicut uirgula fumi? etc. Hieronymus in sermone De assumptione beatae Virginis: "Et bene sicut uirgula, quia tota Spiritus Sancti extenuata disciplinis" etc.
<Cap. 168: De uirgulto>
 1. Virgultum a uirga est dictum, secundum Huguccionem. Est enim locus ubi multitudo crescit uirgarum. Secundum Isidorum autem, libro XVII, uirgultum est ramus qui de robore arboris consurgit siue pullulat. Virga uero dicitur quae de ramis oritur et procedit. Virgultum itaque sine commixtione seminum procedit. In hieme uilescit; in uere placet, quia tunc uirescit et florescit; praecisum uero rursum pullulat et reuiuiscit. A terra in suo ortu elongatur et quanto plus crescit, tanto plus uersus caelum eleuatur.
2. Significat religionem; significat Ecclesiam; significat Christi natiuitatem, passionem, resurrectionem et ascensionem, sicut liquido claret et patere de plano potest uolenti praefata aduertere et reducere. Vnde Is. 53: Ascendet sicut uirgultum, et sicut radix de terra sitienti. Glossa interlinearis: "Ascendet sicut uirgultum, resurgendo, ascendendo, mundum fide complendo et sicut radix quia latuit in carne et humore gratiae subministrauit ramis et gloriae fructum". Item, Glossa ibi ordinaria: "Ascendet in natiuitate sicut uirgultum, quia sine opere humano nascetur de Virgine" et cetera multa.
<Cap. 169: De uite>
Vitis has habet condiciones siue proprietates.
1. Nam, ut dicit Isidorus, uitis dicitur eo quod habeat uim radicandi citius, uel dicitur a uincendo quia uincitur et ligatur, uel ideo dicuntur uites eo quod uim habeant ut inuicem se connectant, uicinisque arboribus reptando religentur. Est enim earum natura flexibilis quae quasi brachiis quibusdam quidquid comprehenderint ui teneant et constringant. Et illa ligamina quibus arbores uel palos capiunt caprioli dicuntur, sic dicti pro eo quod arbores capiunt uel mutuo se connectunt. Vitibus conuenit putatio a superfluis, ut dicit Papias; et est putare uirgam ex uite superfluam resecare, cuius flagellum luxuriat. Item, eis conuenit propaginatio; et est propaginare flagellum uitis, quasi supersternere, et quasi parata pangere; unde et propagines dicuntur primae uitis extensiones. Item, ut ait Plinius, similiter Dioscorides et alii quam plures authentici, conuenit ei fossio circumcirca. Item, conuenit ei pastinatio. Item, ei conuenit pampinatio, id est superfluorum pampinorum eleuatio ut, secundum Isidorum, solaris radius ad maturitatem fructus facilius admittatur. Item, ei conuenit uindemiatio. In uite autem est natura, ut magis uelit parere quam uiuere. Nihil autem auidius nascitur, ut dicit Plinius libro XVIII cap. 22. Ex praecisione tempore debito facta uires recipit. In paucis lignis natura aeternior est quam in uite. Vitis est arbor utillima et medicinalis, tam in foliis quam in fructu, et emittit ac reddit liquorem sucis omnium arborum meliorem. Quando praescinditur lacrimam emittit purissimam et illa lacrima utiliter colyriis adhibetur. Per huius lacrimae emissionem depuratur eius substantialis humor in radice. Vnde fructus surgit dulcior et purior ex ipsa uite. Folia aestuantibus et quiescere cupientibus sunt iocunda et multum medicinalia. Nam uulnera mundant et munde sanant; in aqua decocta refrigerant calorem febrilem, migitant aestuationem et tumorem stomachi cataplasmata mire sedant, praegnantem adiuuant, somnium prouocant, et cerebrum recreant et confortant. Eius lacrima potata saepe calculum frangit, ut dicit Dioscorides, uisum acuit, lippitudinem oculorum tollit, morsibus uenenatis et uexationibus succurit, uentrem sistit. Cinis etiam uitis ualet ad praedicta. Qui quidem suco rute et oleo admixtus tumorem splenis spargit, ut dicit Plinius libro XXIV cap. 1. Fistulam etiam communem ubilibet uel quomodolibet miro modo purgat et curat, maxime non inueteratam siue cauernatam seu inolitam. Odor etiam florum uitis serpentes et omnia animantia uenenosa effugat, sicut dicit Glossa super illo uerbo Cant. 2: Vineae florentes dederunt odorem.
2. Significat uitis cum omnibus condicionibus et effectibus suis Ecclesiam catholicam uel religionem euangelicam habentem et efficientem omnia et singula praelibata spiritualiter, quae uiti competunt siue accidunt et efficiunt materialiter, sicut sapiens et circumspectus considerator adaptare a principio per ordinem et allegorizare siue moralizare potest, Ps. 127: Vxor tua sicut uitis abundans in lateribus domus tuae etc. Gen. 40 habetur in huius mysterium: Videbam coram me uitem in qua erant tres propagines, crescere paulatim in gemmas, et post flores uuas maturescere, calicemque Pharaonis in manu mea. Glossa continua : "Post flores Ecclesia profert germen fidei, florida in neophytis, matura in prouectis, de qua uinum exprimitur cum prelo passionis promittitur quod Pharaoni, id est mundi potestatibus propinatur cum Christi passio eis imitanda praedicatur". Tres autem propagines huius uitis sunt tres status siue gradus, scilicet praelatorum, actiuorum et contemplatiuorum; uel incipientium, proficientium et perfectorum etc.
<Cap. 170: De uite agresti>
1. Vitis agrestis, ut dicit Isidorus libro XIV, est labrusca sic dicta quia in terrae marginibus crescit; a labro enim dicitur labrusca, scilicet ab extremitate terrae ubi nascitur. Est autem similis uiti uiniferae in foliis, sed non in fructu. Nam fructum facit modicum aut nullum, et si quem fecerit, ille durus est, stipticus et amarus. Quamuis autem labrusca sit per se inutilis quoad alia communiter, est tamen utilis medicinae. Nam eius radix elixa in aqua puteali et mixta uino hydropicos curat et maculas omnes tollit, tussimque compescit. Puluis radicis eius contra defectum stomachi mire subuenit, ut dicit Dioscorides. Vt uero dicit Plinius libro XXIV cap. 2, suco eius mulieres faciei cutem purgant, et illius uuae cum foliis et suco tritae multum apponuntur uitiis coxarum et lumborum. Tritae etiam cum aceto multa efficiunt, praecipue autem scabiem hominum et etiam quadrupedum curant. Huc usque Plinius.
2. Significat haec uitis agrestis siue labrusca synagogam quae cum esset uinea facta dilecto, conuersa est in amaritudinem uitis alienae; et cum debuisset facere uuas, fecit labruscas, sicut habetur Is. 5 et Ier. 2. Quamuis autem talis sit facta per se, sua tamen degeneratio et ualida punitio multis membris Ecclesiae est ad exemplum medicinalis spiritualiter ad multa uitanda peccata, sicut adaptare potest spiritualis et prudens homo, ler. 2: Ego te plantaui uineam electam, omne semen uerum; quomodo ergo conuersa es in prauum uitis aliena? Glossa ordinaria: "Plantatio et semen uerum et uinea Soreth in terra uitio suo conuertatur ut per amaritudinem a Deo recedat et fat uitis aliena" etc.
<Cap. 171: De uitulamine>
 1. Vitulamen, secundum expositiones super Sap. 4: Vitulamina spuria non dabunt radices alias, dicitur a uite. Et est illa planta bastarda siue spuria et infructuosa, quae nascitur a radice uitis siue alias, non procedens ex ipsis gemmis. Et tales plantae degeneres sunt et innaturales, et ideo non fructificant, sed uitem onerant et grauant et fructum impediunt ac retardant. Nam humorem attrahunt a radice qui deberet ferri ad fructum nutriendum et augmentandum, et ideo debent citissime exstirpari ne diutius crescentes diminuant fructum uitis.
2. Significant hae plantae malos homines in Ecclesia et maxime haereticos et apostatas religiosos qui degenerantes a professione fidei et morum, nec in se fructificant Deo nec alios in Ecclesia uel congregatione fructificare permittunt; immo omne impedimentum et exemplum et documentum ad malum quantum possunt impendunt. Num. 32: Ecce uos surrexistis pro patribus uestris, incrementa, et alumni hominum peccatorum. Nulli dubium quin peccetis in Deum, et scitote quoniam peccatum uestrum apprehendet uos. Sap. 4: Adulterinae plantationes non dabunt radices alias. Glossa continua: "Plantantes alios in peccatis et plantati ab ipsis imitatores eorum non dabunt radices, id est cogitationes in caelo, sed in terra" et cetera multa.
<Cap. 172: De uinea>
Vinea has habet condiciones siue proprietates.
1. Nam, ut dicit Papias, locus est ubi plantantur uites. Vnde et uinetum uocamus locum ubi consita est uitium multitudo. Vinea diligenter excolitur et ab omnibus superfluis expurgatur a cultoribus. Saepius uisitatur; et ne laedatur a bestiis, maceriis et saepibus circumdatur; et ne diripiantur fructus eius, custos in ea super speculam ordinatur. In hieme sine custodia relinquitur, sed in autumno a multis frequentatur. In hieme ualde pallet, in uere et in aestate uiret, floret ac redolet, sed in autumno fructu gaudet. Odor florentis uineae omni uenenosae rei contrariatur, et ideo ipsa florente fugiunt colubri et bufones, sustinere fragrantiam eius non ualentes. Virore et amoenitate delectat uisum, fragrantia et aromaticitate afficit olfactum, saporis suauitate reficit gustum, foliorum lenitate demulctet tactum. Aerem diligit purum, serenum, ut dicit Plinius, et diligit minus tempus nubilosum. Terram diligit calidam et siccam, mediocriter pinguem atque dulcem, et ideo montes alti soli bene expositi sunt optima loca ad uineta, quia in eius est humor dulcis et calor fortis. Et quanto uinea soli magis exposita est, tanto reddit fructus dulciores. Primo autem est fructus eius uiridis, durus, stipticus, acetosus, deinde per decoctionem solis efficitur dulcis et deliciosus. Sub foliis ipsius uineae latitant uulpes uuas corrodentes et deuastantes, et maxime ubi custodes sunt negligentes, ut dicit Isidorus. Nihilque prodest alicui si canes intus ad custodiam recludat, quia plus comederent quam facerent uulpes, et ideo sapientes uinitores summa student diligentia ne subintrent porci aut canes, etiam domestici, seu uulpes. A muscarum autem et uermium corrosione non potest seruari uinea nisi per ipsius manum qui omnia in sua continet potestate, ut dicit Isidorus, et saluat magnifice uniuersa.
2. Significat uinea cum omnibus condicionibus et effectibus siue accidentibus circa se, in se et a se, uniuersalem Ecclesiam siue religionem euangelicam uel quamlibet deuotam et in Christo plantatam animam habentem, efficientem et requirentem in se et circa se spiritualiter quaecumque supra posita habet, efficit et requirit uinea materialiter, sicut adaptare et reducere potest a principio et per ordinem consideratus homo cupiens allegorizare uel moralizare praelibata uniuersa et singula ad utilitatem. Matth. 20: Simile est regnum caelorum homini patrifamilias qui exiit primo mane conducere operarios in uineam suam. Gregorius in homeliis: Redemptor noster habet "uineam uniuersalem, scilicet Ecclesiam quae ab Abel quos electos habuit, quasi tot palmites misit". Ambrosius Super Lucam: "Sed Ecclesiam uineam Domini esse Isaias dicit qui uineam Domini Sabaoth domum Israel esse plane commemorat" etc.
<Cap. 173: De uua>
Vua has habet condiciones siue proprietates.
1. Nam, ut dicit Isidorus libro XVII, uua dicitur ab humeo humes, quasi humida, eo quod intrinsecus humore sit plena. Vua autem proprie est multorum granorum coadunatio; racemus uero dicitur unum granum siue pauca grana. Vel potius, secundum Papiam, uuae particula siue ramusculus; botrus autem uuarum congeries uel congregatio. Est autem uuarum multa differentia, quia quaedam sunt praecoquae, cito scilicet maturascentes. Item, sunt purpureae, a colore sic uocatae. Item, sunt uertinaceae, sic dictae a magnitudine, sicut dactili a longitudine. Item, sunt stephanicae a rotunditate nuncupatae. Item, sunt cetaneae, sic dictae eo quod rubeant uelut ignis. Sunt autem amineae uuae, scilicet albae colore rubeo non permixtae. Item, sunt apianae, facientes scilicet uinum dulce, quas nisi cito colligas in putredinem conuertuntur. Item, sunt et elbodiae, id est uariae, quae neque purpureae sunt neque nigrae; elbum enim medium est inter album et nigrum. Sunt et multae aliae species siue differentiae uuarum ab his quae sunt dictae, differentes in colore, sapore, magnitudine et uirtute. Sed hae sunt magis famosae, ut dicit Isidorus libro XIV. Secundum Isaac uero in Diaetis, colore uuae quadrupliciter uariatur. Sunt enim uuae omnino albae, clarae, et aquosae modicum carnis habentes, cortices subtiles, ossa exigua. Sunt iterum uuae omnino nigrae, grossae carnis et corticis, pauci humoris et magnorum ossium. Sunt et citrinae quae magis participant cum albedine quam cum nigredine. Sunt insuper rufae quae magis accedunt ad nigredinem quam ad albedinem. Albae leuiter nutriunt, facile digeruntur, uenas penetrant, urinam prouocant. Nigrae sunt durae digestionis, tamen stomachum plus confortant, et etiam plus nutriunt quando bene digeruntur. Citrinae autem et rufae sunt in media positione siue in media potestate. Et sicut dicit idem Isaac ibidem, quanto uuae sunt maturiores, tanto sunt laudabiliores, et ad nutriendum et generandum bonum sanguinem meliores. Et uuae, quae minus habent carnis quam humoris, laudabiliores humores generant quam illae quae plus habent carnis quam humoris, non tamen sunt tanti nutrimenti.
2. Significant uuae cum condicionibus, effectibus et accidentibus et differentiis suis praemissis uarietates et bonitates graduum in Ecclesia catholica tamquam in Domini uinea. In huius mysterium habetur Gen. 40: Videbam post flores uuas maturescere,calicemque Pharaonis in manu mea. Glossa continua "Ecclesia profert gramina fidei florida neophitis, matura in prouectis" et cetera multa.
<Cap. 174: De uua immatura>
Vua immatura habet has condiciones siue proprietates.
1. Nam, ut dicit Isaac, est frigida et sicca, et multum acerba. Repercutit sua stipticitate dentes et radices eorum, ita quod obstupescunt et uidentur quodammodo congelari. Virtutem habet constringendi et uomitum cholericum reprimendi, et calorem epatis exstinguendi, sitim auferendi, acuminis calorem mitigandi, humores grossos in oculis et in palpebris desiccandi, pruritum oculorum et asperitatem abstringendi, ut dicit idem.
2. Significat tribulationem pro Christo tolleratam quae spiritualiter et salubriter facit in tollerante praelibata uniuersa et singula, Prou. 20, ut habetur in Glossa continua (Ez. 18 secundum aliam litteram): "Sicut uua acerba nocet dentibus et fumus oculis, sic iniquitas his qui utuntur ea". Glossa continua, Prou. 10: "Acetum et fumus sunt doctrinae haereticorum; dentes et oculi Ecclesiae praelati et praedicatores". Vult ergo dicere quantumcumque male intendunt haeretici suis figmentis uexare Ecclesiae catholicae membra, propter tamen ipsorum fidelium proposita firma, mentitur eorum iniquitas sibi ipsis tantummodo.
<Cap. 175: De uua passa>
Vua passa multas habet condiciones nobiles et maxime studiose parata.
1. Secundum enim Isaac in Dietis, malos humores temperat et mitigat morsiponem maxime quando pinguis et carnosa et corticis est tenuis et eius ossa siue granula exigua sunt atque pauca. Huiusmodi enim contra dolorem pectoris adiuuat, pulmonem mundificat, tussim sedat, uesicam et renes purgat. Spleni tamen et epati non conuenit si habuerint duritiam et grossitatem. Vua passa collecta in dulcedine est calidior et maxime si est nigra, nec est nimis mollificatiua nec nimis constrictiua sed est media. Vua uero passa habens acerbitatem cum quadam ponticitate minus est calida quam sit dulcis, et minus humida maxime si sit alba, et ideo parum nutrit, calorem exstinguit, uentrem constipat et constringit.
2. Significat mystice opera pietatis facienda per hominem pium spiritualiter omnia bona haec etc., I Tim. 4: Exerce autem te ipsum ad pietatem. Pietas enim ad omnia utilis est etc. Glossa ordinaria: "Summa religionis christianae in pietate consistit" et cetera multa ibidem.
<Cap. 176: De uino>
Vinum has habet condiciones siue proprietates.
1. Nam, ut dicit Isidorus libro XX ubi tractat de potu, uinum dicitur quasi in uite natum; uel a uena eo quod potus eius uenas sanguine cito replet. Temetum autem dicitur forte uinum eo quod teneat mentem et temerarie agere saepe faciat. Dicitur etiam merum quando est purum et aquae non admixtum. Dicitur et 'Bacchus' a libero patre qui uocabatur 'Bacchus', et dicitur fuisse primus repertor uitis. Vel dicitur 'Bacchus' ab effectu, quia fortitudine sua facit bibentes furere et in alios debacchare. Laudes autem uini non posset bene describere etiam si uiueret Bacchus ipse. Inter enim omnes liquores et sucos arborum uinum obtinet principatum. Nam prae omnibus liquoribus uinum moderate sumptum corpora plus confortat, corda laetificat, morbos et uulnera euacuat atque sanat. Vnde Isaac dicit in ultimo Diaetarum: "Vinum dat bonum nutrimentum corpori, sanitatem reddit perditam, ac custodit" calorem naturalem, prae omnibus cibis et potibus confortat et augmentai propter familiaritatis consortium quod habet cum natura.
2. Vnde purissimum sanguinem generat et turbidum purificat et clarificat, uenarum ora aperit et ad interiora mundificanda sua subtilitate penetrat et tenebrosam fumositatem tristitiae illuminando fugat, totius corporis membra corroborat et uigorem singulis administrat. Vini enim bonitatem actio animae administrat, facit quidem in ea tristitiae et doloris obliuionem, nec permittit eam sentire notabiles angustias uel dolores. Acuit intellectum debito modo sumptum et facit eum docilem ad inuestigandam rem difficilem et subtilem; animosum etiam efficit et audacem. Vnde patet uini excellentia. Cuius natura conuenit omnibus hominibus, aetatibus, temporibus et regionibus si modo debito secundum uires bibentis assumatur.
3. In uino autem considerantur ista, scilicet substantia siue liquor, color, sapor atque odor. Nam secundum substantiam uini attenditur subtilitas et terrestritas siue grossities atque mediocritas. Vinum substantialiter tenue et subtile, album est clarum et conuenit stomacho, quia cito digeritur et uenas perforat, mentemque non percutit neque laedit. Neruis etiam aut cerebro nullum nocumentum infert. Vinum autem terrestre atque grossum subtile est et oppositum; stomachum enim grauat et difficile penetrat.
4. Color autem uini est quadruplex, scilicet albus, niger, glaucus et roseus siue rufus. Album uero uinum est ceteris minus calidum et magis humidum quam nigrum, propter subtilitatem et aquositatem dominantem. Nigrum uero uinum minus subtile est propter terrestritatem et grossitiem dominantem substantialiter. Vina quoque mediocres colores habentia sunt aliis calidiora, scilicet uinum citrinum seu aureum et uinum rufum, et hoc secundum quod magis ab illis extremitatibus sunt remota, et quanto illis sunt uiciniora tanto sunt minus calida. Vinum autem rubeum ualde intensum in rubore sicut sanguis fortissimum est et multum laedit caput et percutit mentem et fortem facit ebrietatem; et ideo optime indiget aquae commisceri. Si enim sic bibatur prout decet aetates, tempora, personas et regiones, tunc grossos dissoluit humores, uias uenarum a putredine mundificat et sanguinem purificat, maxime si uicinum fuerit puritati, et ideo praesertim conuenit senibus; mutatur enim facilius in sanguinem propter similitudinem quam habet cum eo.
5. In uino quoque consideratur odor. Nam, ut dicit Hyppocras, uinum odoriferum magis est cordis confortatiuum et laetificatiuum et fumi grossi et turbidi et obscuri maxime expulsiuum. Quia subtilius ceteris et leuius et nutribilius, ideo natura in eo significat suam compleuisse actionem. Vinum uero quod nullius est odoris totum contrarium significat. Et quod mali uel horribilis est odoris, est summe uitandum, quia corpori pessimum infert nocumentum et generat sanguinem pessimum.
6. In uino etiam consideratur sapor. Nam uinum dulce et multum rubeum iuuat ad mundificandum uitia pectoris et pulmonis. Valde enim solutiuum est uiscosi humoris et lenitiuum et immunditiae abstersiuum. Vinum quoque album uel flauum saporis medii inter dulce et ponticum, satis laudabile communiter complexionibus omnibus iudicatur. Vinum etiam acerbum decenter quale est in montanis terrae aridae aestiuali tempore laudabile inuenitur. Similiter et ponticum partim maxime non habentibus stomachi passionem.
7. Vinum autem nouum, id est mustum non defaecatum sed adhuc turbidum, non est utile naturae; etenim malos generat humores, rugitus inducit, uentositates multiplicat, nec habet uim ducendi cibum per corpus. Inflat quoque et fastidium facit. Vinum uero omne, quod ex aere corrupto aut intemperato est, corrumpitur, arescit, pinguescit uel computrescit. Naturae hominis est maxime inimicum, et ideo fugiendum simpliciter ut uenenum. Et sciendum quod non nimis recens uinum, non nimis uetustum, est laudabile; sed quod inter haec est mediocre secundum quod ab extremitate noui et ueteris magis est remotum, quia illud est maxime temperatum. Huc usque Isaac in Diaetis.
8. Vinum autem conditum quod fit artificialiter ex admixtione aromatum specierum et herbarum electarum, utputa saluiatum, roseum, floritum, garyophyllatum; tale est salubrius et delicatius quando ei species et herbae aromaticae seu flores modo debito incorporantur. Virtus enim talium conseruat uina ne de facili corrumpantur. Vnde talia uina suo sapore odorifero delectant gustum, excitant appetitum, confortant sua aromaticitate tam cerebrum quam stomachum. Mundificant quoque sanguinem et penetrant ad interiora uenarum antequam membrorum, ut ponit haec omnia Isaac in Diaetis.
9. Acetum autem factum de bono siue competenti uino frigidae naturae est, et ideo maxime conuenit complexionibus calidis omnibus. Habet enim uim uiuacem qua dirigitur ad longinqua membrorum. Idcirco est dissolutiuum, extenuatiuum et incisiuum, et ideo sanguinem et lac coagulatum in stomacho dissoluit si bibatur. Est uero acetum stomachi confortatiuum et malorum omnium ad stomachum descendentium potenter repressiuum. Est etiam contra uenena et uenenosa mortem inferentia, utpote opium, iusquiamum, elleborum iuuatiuum. Huc usque Isaac. Secundum uero Plinium et Dioscorides, acetum si sit uerum positum super ferrum uel frigidam humum mox ebullit, fluxum uentris et sanguinis sistit, lethargicis et freneticis subuenit, uulnera recentia mundificat et abluit, et ea intumescere non permittit. Foetorem oris et gingiuarum abluit et abstergit. Vomitum et nauseam reprimit et compescit, gargarizatum auribus subuenit et uias auditus aperit, oculorum aciem exacuit, corrodit metalla etc. Faex aceti ualet contra morsus serpentis qui cerastes dicitur. Similiter ualet contra morsus canis rabidi et crocodili. Huc usque Plinius libro XX cap. 10.
10. Recolligendo ergo spiritualiter in summa quidquid de uino et eius partibus substantialibus siue accidentalibus dictum est supra materialiter et experientia, sciendum quod uinum generaliter sumptum significat gratiam Spiritus Sancti, iuxta illud Ps. 103: Vinum laetificat cor hominis. Matth. 9: Nemo mittit uinum nouum in utres ueteres. Vel etiam uenerabilem Scripturam, iuxta illud Iud. 9: Numquid possum deserere uinum meum quod laetificat Deum et homines? Significat, inquam, eas cum effectibus et dispositionibus suis quas efficit in homine correspondenter per ordinem, ut habitum est in principio huius materiae, ad similitudinem materialis uini in genere sumpti, ut dicium est.
11. Vinum uero album in speciali sumptum significat gratiam Spiritus Sancti, siue sanctam Scripturam cum effectibus suis in hominibus castis et mundis siue uirgineis et honestis, iuxta illud Apoc. 7: Amicti stolis albis etc. Et Apoc. 3: Ambulabunt mecum in albis. Eiusdem ibidem: Vestimentis albis induaris.
12. Vinum autem nigrum significat gratiam Spiritus Sancti siue sanctam Scripturam cum effectibus suis in hominibus mortificationem Iesu circumferentibus iugiter in corporibus suis, iuxta illud II Cor. 4: Semper mortificationem Iesu in corpore nostro circumferentes etc.
13. Vinum quoque glaucum siue aureum significat gratiam Spiritus Sancti siue sanctam Scripturam siue uenerabilem Scripturam in praelatis pretiosis et praedicatoribus siue doctoribus ueritatis siue sapientiae caelestis allicientibus animas ad consolationes et contemplationes patriae supercaelestis, iuxta illud Is. 27: In die illa uinea meri cantabit ei.
14. Vinum uero rubeum significat gratiam Spiritus Sancti uel Scripturam sanctam in hominibus feruentibus caritate et desiderio uitae aeternae et mortis Christi per martyrium imitandae, inflammantis, accensis et auidis, et ad haec ipsa alios animantibus, iuxta illud I Macch. 6: Ostendebant elephantis sanguinem uuae et mori, ad acuendum eos in praelium.
15. Vinum etiam nouum, id est mustum, significat gratiam Spiritus Sancti uel ipsam Scripturam in hominibus feruentibus zelo bonae uoluntatis et proximorum salutis et diuinae laudis, iuxta illud Matth. 9: Vinum nouum in utres nouos mittunt, et ambo conseruantur.
16. Vinum uero conditum siue aromaticum cum effectibus suis significat gratiam Spiritus Sancti cum condimento omnium uirtutum, odorum et saporum spiritualium animas deuotorum praecordialiter ex omni parte recreantium et reficientium et confortantium. Vel etiam significare possunt talia uina condita seu aromatica uenerabilis Scripturae eloquia animas studentium deuotorum suorum et mores, sermones et actiones condientia sua sapientia et aromatizantia et aromatizare facientia apud alios caelesti suauitate et fragrantia, iuxta illud Cant. 8: Dabo tibi poculum ex uino condito, et mustum malorum granatorum meorum.
17. Acetum uero tandem significat poenitentiam facientem in poenitentibus spiritualiter siue mystice quaecumque facit acetum materialiter siue dispositiue in hominis corpore, sicut adaptare et reducere potest proprie et per ordinem consideratus et prudens lector, Marc. 1: Poenitimini et credite Euangelio. Glossa continua ibidem: "Amaritudinem radicis, dulcedo pomi compensat; pericula maris, spes portus subleuat" et cetera multa.
<Cap. 177: De uinacea>
1. Vinacea, secundum Ieronymum Super Osee 4, sunt pelliculae et acini quae et qui remanent in torculari expresso uino, et post extra proiciuntur.
2. Significant daemones, secundum glossam beati Hieronymi Osee 4, qui confirmatis bonis angelis et diuinae laudi deputatis in aeternum extra locum gloriae sunt proiecti a facie Dei et priuati perpetuo omni pinguedine gratiae et gloriae et paradisi. Vel certe uinacea haec significant mundana argumenta siue philosophica documenta nudata caelesti sapore et Spiritus Sancti consolatione, secundum Richardum De arca contemplationis quae hodie supra theologiam diligunt multi contra formam apostoli, Col. 2, et II Tim. 4, ut impleatur in eis illud Osee 4: Dilexerunt uinacea uuarum; et in eodem libro siue prophetia cap. 9: Facti sunt abominabiles, sicut ea quae dilexerunt.
<Cap. 178: De uinaria>
1. Vinaria uinariae, secundum Plinium et Isidorum et sanctum Bernardum Super Cant. 2, est locus ubi uinum reponitur. Vnde quanto locus ille frigidior est et siccior, tanto est aptior ad uina reposita in doliis conseruanda. Et ideo excauantur loca lapidosa et subterranea ut in eis uina melius conseruentur a corruptione calidi aeris ne acescant uel modo alio corrumpantur, ut dicit auctor.
2. Significat Ecclesiam uel religionem uel animam sanctam in qua percipiuntur et recolliguntur consolationes gratiae abundantis et caelestis, iuxta illud Cant. 2: Introduxit me rex in cellam uinariam; ordinauit in me caritatem. Cellae autem uinariae istius uinum est multiplex, scilicet compunctionis in lugentibus, et deuotionis in beneficia Dei recolentibus, exultationis in spe gaudentibus, aromaticum in suauiter contemplantibus, floratum in noua desideria prorumpentibus, ferratum in tribulatione patientibus, rosatum in perfectis pro amore Christi mori cupientibus siue dissolui desiderantibus.
<Cap. 179: De uiola>
Viola has habet condiciones siue proprietates.
1. Nam, aut dicit Isidorus libro XVII, uiola sic est uocata propter odoris uiolentiam siue immensitatem; etenim maximi est odoris et tamen modicae quantitatis. Odor eius cerebri calorem mitigat et spiritus animales recreat et confortat. Somnum prouocat quia cerebrum refrigerat, temperat et humectat. Folia eius naturae frigidae sunt et solutiuae; unde uiolae in aqua cum melle decoctae soluunt uentrem. Si similiter cum zucara macerentur et in uase uitreo diu soli exponantur aluum laxant, inflationem mitigant, calorem febrilem alterant, sitim sedant. Quanto flos eius est uirtuosior, tanto plus inferius caput deprimit et inclinat. Inter uernales flores primitus oriuntur et citius se manifestant. Paruitatem substantiae eius magnitudo odoris pariter et uirtutis nobiliter recompensat, ut dicit Dioscorides. Semen earum partum mulierum eicit et excludit, lumbricos occidit, calefactioni epatis subuenit, ut dicit idem.
2. Significat haec herba cum condicionibus et effectibus atque accidentibus beatam Virginem Mariam quae ob suam humilitatem promeruit spiritualiter omnes effectus et accidentia eius praelibata, sicut considerare potest per ordinem quilibet Deo et sibi deuotus et circumspectus lector, Cant. 2a: Ego flos campi et lilium conuallium. Hieronymus in sermone De assumptione beatae Mariae: " Erat nimirum Maria repleta multis uirtutum odoribus; manensque in ea, fragrabat ex ea suauissimus odor etiam spiritibus angelicis; quam circumdabant rosarum flores, humilitatis uiolae, uirginitatis lilia" etc.
<Cap. 180: De ulmo>
Vlmus has habet condiciones siue proprietates.
1. Nam, ut dicit Isidorus libro XVII, ulmus ex hoc "nomen accepit eo quod in locis uliginosis et humidis melius proficit. Nam in montanis et asperis minus laeta est", ut dicit idem. Radices profunde in terra figit, et de profundis terrae uisceribus ad nutrimentum ramorum et frondium humorem sugit. Ramos multos et nodosos ex se mittit et foliorum suorum densitate umbram uiatoribus gratam facit. Est autem arbor sterilis; etenim inter glandiferas a Plinio computatur. Flores habet subalbidos et odoriferos ad modum liciae, et quaedam facit grana ut cucubae; sed ille fructus est inutilis. Eius flores frequentant apes ex eis mellis dulcedinem colligentes, et quamuis quasi sterilis sit in se, tamen utilis est uiti fructiferae cuius fructus et palmites sursum erigit et sustentat. Corticem habet durum et rugosum, sed lignum molle interius et leuissimum, ad sculpendum ualde aptum, ut dicit Isidorus.
2. Significat haec arbor bonos actiuos in saeculo siue diuites laicos religiosis et praedicatoribus utiles esse etc., sicut per ordinem coaptare potest et reducere pie et proprie Deo deuotus lector, Is. 41: Ponam in deserto abietem, ulmum et buxum simul, ut sciant et recogitent et intelligant quia manus Domini fecit haec, et sanctus Israel creauit illud. Glossa continua ibi: "Ponam in deserto gentium abietem, id est altissimos quorum conuersatio in caelis est; ulmum, id est diuites huius saeculi qui, etsi sint in se infructuosi, ferunt tamen praedicatores sicut ulmus uitem; et buxum, id est humiles fide uirentes" et cetera multa.
<Cap. 181: De urtica>
1. Vrtica, ut dicit Plinius, ex eo est uocata quod tactus eius corpus adurat. Est enim igneae naturae, ut dicit Macrobius. Est autem urtica duplex, scilicet urens et mordens, pustulas et prurigines gignens. Alia uero uocatur urtica mortua quae tangentes non exurit. Vtraque est medicinalis.
2. Significat, secundum Gregorium in Moralibus, ardores uitiorum, pruritus terrenorum desideriorum, prurigines cogitationum secundum plus et minus quae etsi per se noceant, tamen aliquando sunt aliquibus ad medicinale exercitium meritorum cumulandorum, sicut considerari potest. Vnde Is. 55g: Pro saliunca ascendet abies, et pro urtica crescet myrtus, quasi diceret ut tangit Glossa continua: In cordibus deiectis orietur altitudo contemplationis, et libidinosis et lasciuis temperantia sanctae castitatis.
<Cap. 182: De zizania>
Zizania zizaniae uel zizania zizaniorum, utrumque enim bene dicitur, ut dicit Isidorus libro XIII, has habet uel habent condiciones siue proprietates.
1. Nam poetae ipsam siue ipsa infelix lolium uocant. Nascitur autem, ut dicit Isidorus, inter triticum temporibus corruptis et siccis. Quamdiu est in herba similis est tritico et ab eo uix potest discerni. Suffocat autem ipsum triticum atque laedit, nisi ab eo cautius separetur. Est autem zizania cum cautela eradicanda dum adhuc est recens ne propter similitudinem quam habet cum tritico sub specie zizaniae triticum euellatur. Habet autem zizania uim acutam et quodammodo uenenosam, inflatiuam et uentosam, et ideo inebriat, mentemque percutit et caput laedit. Immutat saporem papis cui admiscetur et inficit, et si in multa quantitate comedatur ualde laedit, immo aliquando interimit et occidit. Quamuis autem multum sit noxia ad esum, est tamen multipliciter utilis in medicina, ut dicunt Plinius et Dioscorides.
2. Significat haec zizania siue lolium cum effectibus suis haereses et haereticos occultos inter catholicos habitantes spiritualiter et efficientes in populo christiano realiter omnia quae facit lolium per se in agro tritico uel in se manducante materialiter, sicut habetur Matth. 13, in Glossa tam ordinaria quam continua et postilla. Qui quidem haeretici quamuis per se noceant uenenando et fermentando, ut innuitur Matth. 13, ubi dicitur quod inimicus homo diabolus superseminauit ea etc., tamen per occasionem iuuant, quasi medicinaliter electos dum qui probati surît, manifesti fiunt per eos, secundum sententiam apostoli, I Cor. 11, ubi loquitur de ista materia. Et secundum Augustinum Super Ps.: "Exercitant bonos".
<Cap. 183: De zingibere>
1. Zingiber, ut dicitur in Plateario, est radix herbae et est calidum et humidum. Et est aliud domesticum, aliud siluestre. Siluestre acutiorem habet saporem domestico et est solidius, colore non adeo album, sed facilius frangitur. Valet, ut dicitur ibidem, contra frigidas causas pectoris et pulmonis, stomachi dolorem et intestinorum ex inclusa uentositate prouenientem mitigat et dissoluit. Si uinum decoctionis eius cum cimino calidum assumatur, stomachum confortat, digestionem procurat, uisum acuit, et pannum siue telam in oculis extenuat et consumit. Et haec melius facit domesticum quam siluestre. Quanto albius est et recentius, tanto est acutius et melius. Per duos uel per tres annos conseruatur in magna efficacia; sed post arescit et a uermibus perforatur. Propter humiditatem enim suam putrefactioni est aptum, ut dicit Isaac in Diaetis. Vnde qui uult illud diutius conseruare, oportet ut ponatur inter piper, ut piperis siccitate humor zingiberis temperetur, ut dicit idem.
2. Significat haec duplex species zingiberis humilitatem intus et extra in saecularibus et religiosis. Quae humilitas duplex in ipsis reddit eos calentes caritate et humidos pietate et deuotione siue compassione, et facit in eis spiritualiter omnia quae facit praelibatum duplex zingiber materialiter, sicut per singula adaptare et considerare potest prudens lector. De hac duplici humilitate habetur, Matth. 11, ubi dicit Dominus: Discite a me, quia mitis sum et humilis corde etc. Et infra: et inuenietis requiem animabus uestris. Postilla: "Mitis sum moribus, id est benignus in exterioribus; et humilis corde, id est interioribus reputantibus". Augustinus De sancta uirginitate: "Non inuenitur aliter requies animae nisi in quieto tumore digesto".
<Cap. 184: De zucara>
Zucarum siue zucara, utrumque enim bene dicitur, has habet condiciones siue proprietates.
1. Nam, ut dicit Isaac, fit de quibusdam cannis et arundinibus quae crescunt in stagnis iuxta Nilum, et ille cannarum sucus dicitur cannamellis, de qua fit zucara per decoctionem, sicut solet fieri sal de aqua. Cannae enim pistacae ponuntur in lebete et decoquuntur ad lentum ignem usque ad spissitudinem. Et primo uidetur transire totum in spumam, sed post facta residentia spissius et melius fundum petit; superius autem manet quod est uacuum et spumosum et est minus dulce et est foraminosum et inter dentes non crepitat quando masticatur, sed euanescit subito et liquescit. Bonum autem e conuerso, nam positum in uasis rotundis ad solem durum efficitur atque album. Aliud autem citrinum et calidius, et ideo non debet in acutis febribus exhiberi aliqua ratione. Zucara autem bona est temperata in qualitatibus suis et ideo, ut dicit Isaac in Diaetis, habet uirtutem collatiuam, dissolutiuam, extenuatiuam et uentris absque ulla morsura humectatiuam, stomachi mundificatiuam, asperitatis pectoris et pulmonis lenifactiuam, uocis clarificatiuam, tussis et raucedinis ablatiuam, humiditatis consumptae restauratiuam, ponticitatis et amaritudinis specierum aromaticarum temperatiuam. Et ideo summe utilis est in medicinis et electuariis, pulueribus et syrupis, ut dicit Isaac. Tamen aliquantulum uentrem inflat, maxime post cibum sumpta, quia omne dulce est inflatiuum de sui natura. De facili etiam in rubeam choleram transmutatur si cholericis tribuatur. Sicut enim acetositas acumen cholerae reprimit et exstinguit, sic dulcedo quasi ei contraria choleram excitat atque nutrit, ut dicit Isaac in eodem capitulo.
2. Significat zucara haec caritatem et eius dulcedinem omnia in se possidentem, non dico in aliis, spiritualiter et efficaciter operantem, quae zucara circa sanos et languentes materialiter operatur, sicut per ordinem diligens lector adapatare et considerare et reducere sapienter potest, exemplo moralitatum similium in superioribus multiformiter conscriptarum et habitarum, Col. 3: Super omnia autem caritatem habentes, quod est uinculum perfectionis. Et pax Christi exultet in cordibus uestris. Hugo in libro De laudibus caritatis: Caritas facit ueram pacem inuenire, cor semper sursum habere, mundum derelinquere, scandala euadere, huius mundi gloriam deridere et sollicitudinem arguere, et quam stultum sit in his quae transeunt confidere auertere.
 
<Tr. 7: De lapidibus pretiosis>
<Prooemium>
1. Sciendum in principio quod hii sunt lapides pretiosi de quibus principaliter . agitur mentio in ueneranda Scriptura sub uenerando et' signanti ualde mysterio et celebritate. Nam in rationabili Aaron, sicut habetur Exod. 39, fuerunt hii duodecim in quattuor ordinibus temariis, scilicet sardius, topazius, smaragdus, carbunculus, sapphirus, iaspis, ligurius, achates, amethystus, chrysolithus, onychinus, beryllus.
2. In operimento auteur primi anguli fuerunt hii nouera, sicut habetur Ez. 28, scilicet sardius, topazius, iaspis, chrysolithus, onyx, beryllus, sapphirus, carbunculus, smaragdus.
3. In fundamentis auteur ciuitatis Ierusalem caelestis, Apoc. 21, sunt hii duodecim, scilicet iaspis, sapphirus, calcedonius, smaragdus, sardonyx, sardius, chrysolithus, beryllus, topazius, chrysoprasus, hyacinthus, amethystus.
4. De his igitur et aliis multis acturi per ordinem alphabeti, iuxta quod egimus in tractatibus praecedentibus, incipiemus ab A. Primo de alabastro.
<Cap. 1: De alabastro>
Alabaster de quo uas factum unguentarium Magdalena habuit et fregit in honorem Domini, Matth. 26 et Marc. 14, has habet condiciones siue proprietates.
1. Primo enim, ut dicit Isidorus libro XVI cap. 5, est "lapis candidus". Significat castitatem uirgineam in homine euangelico uel religioso ad imitationem Christi albissimi et mundissimi agni, Apoc. 7: Amicti stolis albis et palmae in manibus eorum dicitur de illis qui stabant ante thronum in conspectu agni. In huius rei argumentum expressum legitur in legenda beatae Ceciliae quod allatae sunt ei et Valeriano consentienti consilio castitatis duae coronae per manum angeli uiueo candore et roseo colore, uernantes, coruscantes rosis et liliis albescentes.
2. Secundo, ut dicit idem, est lapis tinctus "uariis coloribus." Significat in uiro euangelico uarietatem uirtutum et gratiarum, Eccli. 50: Quasi uas auri solidum, ornatum omni lapide pretioso. Gregorius in homelia De Pentecosten tractans illud lob 26, Spiritus Domini ornauit caelos dicit sic: "Ornamenta caelorum sunt uirtutes praedicantium, quae uidelicet ornamenta Paulus enumerat dicens: Alii datur per Spiritum sermo sapientiae" etc.
3. Tertio, ut dicit idem, in uase huius lapidis diu incorrupta seruantur unguenta; peroptime enim custodit ea. Significat in hominis Deo dicati anima inuncti per caelestem unguentarium Spiritum Sanctum perseueranter conseruari et possideri diuina charismata et supernarum suauitatum et consolationum siue unctionum oblectamenta et delibamenta, iuxta quod Eccli. 38, mysterialiter continetur: Vnguentarius faciet pigmenta suauitatis et unctiones conficiet sanitatis. Propter quod ipsum dicit beatus Bernardus Super Cant.: "Delicata est diuina consolatio, et non datur habentibus alienam". Et iterum: "Multi uident nostras cruces, qui non uident nostras unctiones".
4. Quarto, ut dicit idem, "nascitur circa Thebas et Damascum ceteris candidior; sed probatissimus de India" transportatur. Significat uiros praeclarae sanctitatis et probatae probitatis et uirtutis in ualde paucis locis uel regionibus inueniri, Eccle. 7: Virum de mille unum reperi, mulierem ex omnibus non inueni. Ambrosius in sermone Dominicae Passionis: "O quam pauci sunt in tanta multitudine Christianorum qui Iesum non lapident, crucifigant et occidant".
5. Quinto, ut dicit Dioscorides, ualet dispositiue ad uictoriam obtinendam et ad amicitiam conseruandam et generandam. Significat florem pudicitiae siue candorem munditiae euangelicae ualere spiritualiter contra mundi et carnis et diaboli suggestiones et contumacias, et generandam et conseruandam regis aeterni Christi amicitiam. De horum duorum primo habetur, Eph. 6: State succincti lumbos uestros in ueritate, ut possitis omnia tela nequissimi ignea extinguere. De secundo habetur, Prou. 22: Qui diligit cordis munditiam, propter gratiam labiorum suorum habebit amicum regem. De his duobus simul habemus exemplum in beata Cecilia et sponso suo Valeriano qui, sicut tactum est supra, amantes castitatem euangelicam uicerunt carnem, mundum et diabolum, et conquisierunt sibi aeternam amicitiam imperatoris aeterni. In cuius argumentum irrefragabile allatae sunt eis per angelum duae coronae coruscantes rosis et liliis albescentes roseo colore et uiueo candore uernantes. Quarum fragrantiam sentiens Tiburtius, frater Valeriani, ait: "Miror hoc in tempore roseus hic odor et liliorum unde respiret". De his ipsis duobus habemus exemplum in beata Agnete et beata Lucia, Catherina et Agatha, quae castitatis amore modo simili de mundo, carne et diabolo triumphauerunt et Christum amicum uerum sibi lucratae in aeternum fuerunt.
<Cap. 2: De adamante>
Adamas, de quo Ez. 3, et ter. 17, has habet proprietates siue condiciones.
1. Primo enim, ut dicit Isidorus libro XVI cap. 'De crystallis', est "lapis indicus paruus corpus ferrugineum habens et splendorem cristalli, numquam tamen ultra magnitudinem nucis auellanae repertus". Signifiçat religiosos humiles et despicabiles mundo, renitentes tamen siue refulgentes uerbo, exemplo, sub euangelico et caelesti radio, II Cor. 10: In facie quidem humilis inter uos etc. Infra: Nam arma militiae nostra non sunt carnalia, sed potentia Deo etc. Exemplum in beato Bernardo de quo scribitur quod despectus et despicabilis apparere studebat mundo, et propterea uerbo et exemplo signanter radiauit in Euangelio orbi uniuerso.
2. Secundo, ut dicit idem in eodem, "nulli cedit materiae. Non ferro quidem, nec igni, nec umquam incalescit. Et cum sit inuictus ferri, ignis contemptor rumpitur sanguine calido hirci recenti". Significat ludaici populi duritiam obstinatam quae non cedit ceruicositati suae et malitiae, nec potest frangi nec resolui ad aeternam salutem nisi feruenti fide aspersionis sanguinis mystici hirci Christi cruentati et immolati in cruce. Et hoc uult dicere propheta ler. 17: Peccatum Iuda, id est filiorum luda, scriptum est stilo ferreo in ungue adamantino, acsi dicatur, secundum Glossam et Hieronymum super dicto loco: "Sicut id quod sculpitur in lapide adamantino indelibile est nisi frangatur sanguine hirci, sic infidelitas et malitia obstinata Iudaeorum incorrigibilis est nisi credant in Christum passum, et ex deuotione afficiantur ad sanguinem eius cuius uirtute habent omnia peccata deleri et omnis anima habet saluari". Vel potest e conuerso exponi de Paulo constantissimo pro ueritate et inuictissimo in tribulatione. Vnde Ez. 3: Vt adamantem et ut silicem dedi faciem tuam. Chrysostomus homelia 2 De laudibus Pauli: "Quidnam illam Pauli aliquis appelle animam auream, an adamantinam? Nam et omni adamante erat fortior et omni auro gemmisque pretiosior".
3. Tertio, ut ponit idem in eodem, adamas positus iuxta ferrum non permittit ipsum attrahi a magnete lapide attractiuo ferri, immo ipsum per quandam uiolentiam retrahit sicut magnes attrahit. Significat Christum lesum lapidem fundamentalem Ecclesiae et omnis animae siue spiritualis structurae non permittere hominem fortem in fide et firmum sancta uoluntate separari a se aliqua uiolentia uel conatu obstinati diaboli, uiros sanctos semper impellentis ad mala et retrahentis a uia bona. Et hoc uolebat dicere apostolus Paulus in Christo fundatus et in amore eius firmus, Rom. 8: Quis nos separabit a caritate Christi? Certus sum enim quod neque mors, neque uita, neque instantia, neque futura, neque principatus, neque creatura alia poterit nos separare a caritate Dei quae est in Christo Iesu. Exemplum huius claret in beata Agnete uirgine et martyre quae sponso Christo in aeternum coniuncta horrescens praefecti filium dicebat in passione sua: "Non potero ad contumeliam prions amatoris uel hunc aspicere et illum derelinquere cum quo sum caritate deputata".
4. Quarto, ut dicit idem in eodem, hic lapis noscitur "nociua depraehendere, metus uarios expellere et maleficis artibus obuiare". Significat uirtutem sanctae Scripturae nociua animae dignoscere facientem securam conscientiam reddentem et tentationibus et conatibus malitiosis diaboli, mundi et carnis resistere efficaciter facientem, Hebr. 4: Viuus est sermo Dei, et efficax, et penetrabilior omni gladio ancipiti. Pertingens quo que us que ad diuisionem animae ac spiritus etc. Vnde scribitur in Vitis patrum a Hieronymo de quodam sancto sene quod dicebat quia uerba Scripturae etiam prolata per non-intelligentem ualent ualde in periculis et tentationibus. Et dabat exemplum per uerba incantationis quae fugant serpentes qui intelligunt prolata per illos qui intellectum non habent.
5. Quinto, ut dicit Dioscorides, hic lapis dicitur gemma reconciliationis et amoris quia si mulier ab amore uiri fuerit digressa per uirtutem huius in uiri gratiam facilius reuocatur. Quod ipsum totum melius et uerius facit uerbum Dei omni animae a Christo sponso digressae. Nam adamatum et ex affectu in mente susceptum reuocat in gratiam Christi et per consequens Spiritus Sancti. Propterea dicebat Petrus, Ioan. 6: Domine, ad quem ibimus? Verba uitae aeternae habes. Exemplum huius, Ioan. 4, in muliere illa Samaritana quae ad uerba Christi praedicantis credidit et ei perfecte omni libidine abiecta cohaesit. Item, exemplum in Magdalena et aliis mulieribus sequentibus Dominum praedicantem, de quibus Luc. 8, habetur.
6. Sexto, ut dicit idem Dioscorides, si uerus adamas capiti dormientis mulieris subponatur cautius scire poterit maritus eius an sit casta. Nam dormiendo amplecti cogitur maritum suum ui lapidis. Si uero fuerit infidelis, ab eo resilit et uelut lapidis praesentia iam indigna subito de lecto cadet. Quod ipsum uerissime efficit uerbum Dei. Nam per lectionem uel praedicationem appositam menti deuotae quiescenti in gratia siue tranquilla conscientia cogit amplecti supermentaliter et praecordialiter Christum sponsum, et desiderare et suspirare eum, iuxta illud Cant. 5: Anima mea liquefacta est, ut dilectus locutus est. Indeuota uero et obstinata in mala uoluntate anima resilit ab eo, et uelut indigna auditu uerbi magis cadit a gratia quia peior ex hoc efficitur, iuxta illud Ioan. 9: In iudicium ego ueni in mundum, ut qui non uident uideant, et qui uident caeci fiant. Exemplum in discipulis qui abierunt retro ad uerbum corporis et sanguinis Christi, et iam non cum illo ambulabant, Ioan. 6. Exemplum etiam habemus in Aegea tyranno beati Andreae, et aliis qui quanto plus praedicabantur tanto magis obstinabantur.
7. Septimo, ut dicit idem Dioscorides, uirtus huius lapidis est quod in lacerto sinistro gestatus ualet contra hostes, contra insaniam, contra rixas et iurgia, contra phantasmata, contra uana somnia, contra uenena. Quae omnia propriissime peragit uerbum Dei in omnibus quae in huius mundi sinistra fiunt et a diabolo, mundo uel carne inferuntur corde gestatum, ore uersatum et opere demonstratum, Prou. 30: Omnis sermo Dei ignitus, clypeus est omnibus sperantibus in se. Exemplum in beato Antonio antiquo qui, ut dicit Hieronymus De uitis patrum: Sacra lectione triumphabat de tentationibus daemonum submissorum arte magica a philosophis.
<Cap. 3: De achate>
Achates, de quo habetur Exod. 39, qui est secundus lapis in tertio uersu gemmarum rationalis Aaron, bas habet condiciones siue proprietates.
1. Primo enim, ut dicit Isidorus, achates est gemma triplicis speciei, scilicet nigra habens albas uenas, cerulea habens uenas ceruleas, uaria habens guttas sanguineas. Significat hominem religiosum uerum despicabilem foris, caelibem desideriis sacris, pium habentem animum et pios effectus, ornatum uarietate uirtutum in moribus et inflammatum diuino amore in affectionibus, Eccli. 50: Quasi arcus refulgens inter nebulas gloriae, et quasi flos rosarum, et quasi lilia, et quasi uas auri ornatum omni lapide pretioso, et quasi thus ardens in igne. Talem se fuisse profiteur beatus Gregorius in principio Dialogorum: "Infelix quippe animus meus occupationis suae pulsatus uulnere meminit qualis aliquando in monasterio fuit; quantum rebus omnibus quae uoluuntur eminebat, quod nulla nisi caelestia cogitare consueuerat; quod ipsa iam claustra carnis contemplatione transibat; quod ipsam mortem quae cunctis paene exosa est uelut ingressum uitae et laboris sui praemium amabat. At nunc ex occasione curae pastoralis saecularium hominum negotia patitur post tam pulchrae quietis specie terreni actus puluere foedatur".
2. Secundo, ut dicit Dioscorides, prima species eius praelibata creditur ualere magicis artibus. Nam, ut dicunt, per eam tempestates conuertunt, flumina sistunt. Valet etiam ad regum formas et simulacra monstranda somniorum. Secunda uero species uitat pericula, gratum facit et placentem persuasorem et facundum et uires confert. Tertia species uisum fouet, contra sitim prodest, contra uenenum ualet, et accensio eius odorifera est, ut dicit idem. Significant hae tres species uarias gratias temporales temporaliter gratis datas bonis et malis hominibus, uel etiam laicis, clericis et religiosis iuxta formam apostoli, I Cor. 7: Vnusquisque proprium donum habet ex Deo, alius quidem sic, alius uero sic. Et I Cor. 12: Diuisiones gratiarum sunt, idem autem Dominus. Vnde scribit beatus Hieronymus, De uitis patrum, quod duodecim erant in eremo quorum quilibet habebat uariam gratiam et uirtutem, et aedificabat uerbo et exemplo de eadem.
3. Tertio, ut dicit Plinius, iste lapis ponitur ab aquila in nido suo contra tonitruum ne corrumpat oua, et contra morsus reptilium ne tangantur uel destruantur ab ipsis. Significat Christum uel beatam Virginem quorum unusquisque positus ab anima ex uera deuotione in corde custodit desideria et spiritualia uota ne a diaboli conatibus uel eius daemonum, suggestionibus serpentinis laedantur, Prou. 4: Sapientia, Christus scilicet uel beata Virgo, custodiet rectorum salutem et proteget gradientes simpliciter. Prou. 3: Dominus, scilicet lesus amantissimus cum matre, erit in latere tuo, et custodiet pedem tuum ne capiaris. Exemplum habes de hoc in multis mirabilibus beatae Mariae et sui filii lesu Christi. Exemplum etiam in beato Martino deuotissimo Christo cuius animam Deus integram seruauit a uitiis quibus hominum genus implicari solet et custodiuit omnia pia quae inspirauerat uota, ut ex eius legenda colligitur. Exemplum quoque in beato banne euangelista qui in hora mortis dixit Domino lesu: "Gratias tibi ago quia me semper custodisti, corpus meum ab omni pollutione separasti et animam meam semper illuminasti".
<Cap. 4: De amethysto>
Amethystus, de quo habetur Apoc. 21, quod est duodecimus lapis in fundamento ciuitatis caelestis, has habet condiciones siue proprietates.
1. Nam, ut ponit Isidorus et Glossa tangit Apoc. 21, lapis est indicus decore uiolaceus uelut rosa nitens, flammas emittens aureas, notulas dans purpureas.
2. Significat in Deo deuota anima gratiositatem innocentiae, formositatem uita, ardorem caritatis geminae et splendorem sapientiae, feruorem etiam desideriorum aeternae gloriae, Sap. 7: Candor est enim lucis aeternae. Vapor uirtutis Dei, et emanatio quaedam claritatis omnipotentis Dei sincera, et ideo nihil inquinatum in illam incurrit. Eccli. 50: Quasi flos rosarum in diebus uernis, et quasi lilia etc. Cant. 8: Fortis est ut mors dilectio, dura sicut infernus aemulatio. Lampades eius lampades ignis atque flammarum etc. Cantatur de beato Bernardo: "Beatus Bernardus quasi uas auri solidum ornatum omni lapide pretioso, fluenta gratiae et sapientiae propinauit in populo". Chrysostomus, homelia 3 De laudibus Pauli: "Vt enim missum in ignem ferrum, totum profecto efficitur ignis, sic Paulus cantate succensus, totus effectus est caritas".
<Cap. 5: De absico>
 Absicus has habet condiciones siue proprietates.
1. Nam, ut dicit Isidorus, cap. 'De gemmis nigris', gemma est "nigra, ponderosa, distincta uenis rubentibus. Haec calefacta igni septem diebus calorem tenet", ut ponit idem.
2. Significat praedicatorem nouae gratiae, qualis fuit Baptista Ioannes, habitum praeferentem poenitentialem, praetendentem maturam in omnibus grauitatem, et inflammatum multiformiter animarum saluandarum zelo et aperta siue euidenti cantate, succensumque ex semel adepta influentia et Spiritus Sancti unctione uniuersaliter et omni tempore aeternorum amore, II Cor. 10: In facie humilis inter uos etc. Et infra: In carne enim ambulantes, non secundum carnem militamus. Arma enim militiae nostrae etc. Rom. 8: Quis nos separabit a caritate Christi etc. Il Cor. 11: Instantia mea quotidiana sollicitudo omnium ecclesiarum. Chrysostomus De laudibus Pauli: "Quasi enim totius mundi communis esset pater, sic omnes in aeternum regnum adducere satagebat, orando, discurrendo" etc.
<Cap. 6: De abestone>
Abeston has habet condiciones siue proprietates.
1. Nam, ut dicit Isidorus libro XVI cap. 1, est "lapis in Arcadia, ferrei coloris, ab igne nomen sortitur eo quod semel
accensus numquam exstinguatur" aliqua tempestate aut imbre. De hoc lapide fabricatum est illud mechanicum candelabrum in quodam templo gentilium quod omni tempore ardens nec tempestate uel aqua se subtrahens admirantium gentilibus sacrilegio capitis erat, ut dicit Isidorus.
2. Significat Paulum apostolum qui a conuersione diuino amore semel accensus nulla tribulatione uel persecutione aut infirmitate potuit caritas in eo extingui. Vnde merito intelligitur de eo et in eo illud Cant. 8: Fortis est ut mors dilectio, dura sicut infernus aemulatio etc. Aquae multae non potuerunt extinguere caritatem etc. Chrysostomus De laudibus Pauli: "Ipse enim nec unum quidem diem passus est otiose transire, sed ut simul ex salutifero fonte conscendit. Vehementior ipso igne effectus plurimam in se flammam ipse succendit. Non pericula timuit, non irrisiones erubuit" etc.
<Cap. 7: De alabandina>
Alabandina habet has condiciones siue proprietates.
1. Nam, ut dicit Isidorus cap. 'De crystallis', est gemma sic dicta ab Alabanda regione Asiae, cuius color similis est calcedonio, sed rarior. Secundum Dioscorides autem alabandina est gemma clara et subrufa ut sardius, cuius uirtus est sanguinem prouocare et augmentare.
2. Significat hominem clarae uitae et caritatiuae animae cuius studium siue diligentia consistit in animando se et alios ad imitationem Christi passi, et in isto desiderio semper crescere et proficere. Talis erat apostolus Paulus qui dicebat, Gal. 2: Viuo ego, iam non ego etc. Et Phil. 1: Mihi uiuere Christus est, et mori lucrum. Et Hebr. 12: Recogitate eum, qui proposito sibi gaudio sustinuit crucem, confusione contempta etc. Exemplum in beato Dominico de quo cantatur quod "sitiebat Christi seruus martyrium sicut sitit ceruus ad aquae fluuium".
<Cap. 8: De argyrite>
Argyrites has habet condiciones siue proprietates.
1. Nam, ut dicit Isidorus, est gemma quaedam "argento similis habens stigmata aurea", cui est forma quadrangula, et fortitudo sicut adamanti. Huic putat uulgus hoc nomen impositum eo quod habebat animorum impetus uel iracundias refrenare, ut dicit idem cap. 'De gemmis aureis'.
2. Significat religiosum euangelicae eloquentiae, pretiosae uitae, siue perfusum aureitate seu claritate morum gratiae et sapientiae caelicae repraesentantem in actibus quadriformem cardinalem uirtutem, uigentem poque constantia euangelica et magnanimitate naturae cum perseuerantia et longanimitate gratiae, refrenantem etiam in se et in aliis iracundos et subitos impetus ex modestia et maturitate cum omni pietate et humilitate et benignitate, Eccli. 50: Quasi uas auri solidum, ornatum omni lapide pretioso. Item, Eccli. 37: Vir peritus multos erudiuit, et animae suae suauis est. Vir sapiens plebem suam erudit et fructus sensus illius laudabiles sunt. Prou. 24: Vir sapiens fortis est, et uir doctus, robustus et ualidus. Exemplum ponit beatus Hieronymus, De uitis patrum, de quodam discipulo qui patrem sanctum suum irritatum contra alium qui ei cellam acceperat, mansuefecit subticens illius uerba mala et hinc inde adducens bona.
<Cap. 9: De astrione>
1. Astrion, ut dicit Isidorus cap. 'De crystallis', est gemma indica, "crystallo propinqua, in centro lucet ut stella, fulgore lunae plenae". Sic auteur dicitur ab astris eo quod eis opposita fulgorem rapit, ut dicit idem ibidem.
2. Significat praelatum dignum exterius resplendentem sancta uita, interius radiantem supercaelestica sapientia quae, opposita mundi philosophiis siue scientiis, eas obnubilat et obfuscat, Sap. 7: Est enim haec speciosior sole, et super omnem stellarum dispositionem, luci comparata inuenitur prior. Illi enim succedit nox. Hugo de S. Victore, et Richardus similiter De arca contemplationis: Ille specialiter sapientiae caelestis coronam accipit qui "discussis ignorantiae tenebris, concupiscentiae diruptis catenis, per mediam infinitae multitudinis aciem infirmorum desideriorum et carnalium cogitationum, in sui iuris se palatium recipit, in caelestisque habitaculi solium se totum recolligit".
<Cap. 10: De asterite>
1. Asterites, ut dicit Isidorus, est gemma "candida inclusam continens lucem sicut stellam intus ambulantem, redditque solis radios candidantes".
2. Significat religionem probatam exterius clarescentem castitatis et honestatis candore, interius renitentem caelestis sapientiae claritate et splendore, proximosque illustrantem et reuerberantem aedificationis et eruditionis salutaris luce et lumine, Eccli. 43: Species caeli gloria stellarum, mundum illuminans in excelsis Dominus. Eccli. 42: Sol illuminans per omnia respexit, et gloria Domini plenum est opus. Talis erat bannes Baptista qui, ut habetur Ioan. 5: Erat lucerna ardens et lucens. Bernardus in quodam sermone De Baptista: "Ardere est parum, lucere tantum est uanum, sed ardere et lucere multum". Scripturam fide et operibus obseruandam". Quod dictum omnes probauerunt et dialectici cessauerunt.
<Cap. 11 : De allectoria>
1. Allectoria siue allectrius, secundum lapidarium, est lapis qui inuenitur in uentriculis gallinaceis, cuius ultima magnitudo est ad fabae quantitatem. Hic, secundum magos, creditur insuperabilis et inuictus. De hac gemma dicti Dioscorides : Allectrius lapis excitat uenerem, gratum facit et constantem ac uictorem, discretum et oratorem, amicos reformat, et reprimit in ore sitim.
2. Significat prosperitatem mundi siue diuitias uel etiam mundanam scientiam siue lucratiuam quae praemissa omnia efficit temporaliter siue saeculariter, et originem ducunt de uili materia. Quo contra, Phil. 3 : Omnia detrimentum feci, et arbitror ut stercora, ut Christum lucrifaciam. Existimo enim omnia detrimentum esse propter eminentem scientiam Iesu Christi Domini nostri etc. Historiae tripartitae libro VI cap. 8, habetur quod cum semel disputationis delectatione traheretur negotium fidei, unus ex confessoribus laicus obuiauit dicens : "Christus et apostoli non nobis dialecticam aut uanam uerborum stillantiam tradiderunt, sed puram Scripturam fide et operibus obseruandam". Quod dictum omnes probauerunt et dialectici cessauerunt.
<Cap. 12: De amarite>
1. Amantes, ut dicit Isidorus libro XVI cap. 10, est lapis uel gemma a qua, si uestis contacta fuerit, contra ignem resistit. Et si igni apponatur uestis ipsa non ardebit sed splendore accepto nitidior apparebit, omnibusque maleficis obuiat et resistit, ut dicit idem.
2. Significat gratiae Dei uirtutem et efficaciam assistentem martyribus in tormentis, et aliis semis Christi in tribulationibus et persecutionibus uariis in quibus non deficiunt, sed triumphabiliores et superiores exsistunt, Is. 43: Seruus meus es tu, cum transieris per aquas, tecum ero, et flumina non operient te. Cum ambulaueris in igne, non combureris, et flamma non ardebit in te. Exemplum in beato Tiburtio martyre, cui incedenti super carbones, uidebatur super roseos flores incedere siue ambulare. Exemplum etiam in beato Laurentio, cui carbones refrigerium praestabant, ut pulcherrimo uultu dicebat Decio imperatori etc.
<Cap. 13: De arena>
Arena has habet condiciones siue proprietates.
1. Nam, ut dicit Isidorus libro XVI cap. 4, arena ab ariditate est dicta quae, si manu pressa fuerit, prae siccitate et duritia ardorem facit. Et si in ueste candida aspersa fuerit nihil sordis post se relinquit. Arena siquidem in aquis marinis ab omni limositate et lutea uiscositate abluitur, ut dicit Aristoteles in libro De proprietatibus elementorum, et ideo propter uincentem in ea siccitatem, coagulari perfecte in lapidem non permittitur. Arena frigida est et sicca, minuta, compressa, grauissima in pondere, sterilis ex se propter calons et humors defectum; nec propter imbrem superuenientem dissoluitur, ut dicit Hieronymus Super 1er. 5: Posuit arenam terminum mari. Habet uniuersaliter naturam collatiuam. Vnde aqua per arenas collata dulcior et purior inuenitur, ut dicit Constantinus. Item, uirtutem habet metallorum purgatiuam et sua confricatione rubiginis consumptiuam. Aurum enim et ferrum et aes arenae confricatione clarificantur. Item, uirtutem habet infrigidatiuam, repercussiuam et oppilatiuam, tumoris etiam sedatiuam. Item, uirtutem habet mineralem uel saltem ei similem uel affinem; unde et inter arenulas tam fluuiales quam marinas aureae arenae saepius inueniuntur lapides etiam politi et gemmae pretiosae et maxime in litoribus marinis.
2. Significat arena cum praelibatis omnibus et singulis proprietatibus et condicionibus suis humilitatem et mendicitatem euangelicam, siue humiles et pauperes Christi et sui Euangelii, habentes mystice et correspondenter omnes condiciones et proprietates praemissas. Nam tales ad instar arenae aridi sunt temporalibus rebus, nihil sordis post se relinquunt. Frigidi sunt castitate, et sicci concupiscentiarum humore, minuti reputatione, ponderosi maturitate, steriles carnalitate uel camis propagatione, nec umquam dissoluuntur a uirtute ob aliquam tribulationem. Peccatores transeuntes per eorum familiaritatem puros et dulces Deo reddunt. Obstinatos conuertunt et de infirmis Ecclesiae omnis generis rubigines eleuando, eos primae gratiae restituunt. Incestuosos etiam castos per obiurgationem reddunt, et ab omnibus uitiis tutos efficiunt. Fructuosi plurimum aliter exsistunt et apud eos aureae sapientiae et morum siue pretiosorum operum gemmae inueniuntur, sicut aduertere et considerare potest Deo deuotus lector adaptando moraliter singula, exemplo moralitatum similium superius in similibus multiformiter et multotiens habitarum. Tales fuerunt pauperes Christi, apostoli omnes et alii in Ecclesia primitiua multi, sicut probatur Act. 4 et 5 et in Historia tripartita et ecclesiastica, et Chrysostomus ponit De laudibus Pauli, et Clemens in Itinerario de laudibus Petri.
<Cap. 14: De argilla>
Argilla has habet condiciones siue proprietates.
1. Nam, ut dicit Isidorus libro XVI, argilla est terra tenax, glutinosa et uiscosa, ad uaria opera figulorum disposita atque apta. Et ut dicit Constantinus, sua frigiditate est sanguinis restrictiua. Nam forti aceto contemperata et fronti apposita et timporibus, prohibet sanguinem de naribus profluentem.
2. Significat huius saeculi concupiscentiam omnibus artibus et ingeniis et uoluntatibus daemonum in carnalibus hominibus expositam et obedientem siue subiectam. Quae tamen si forti acerbitate passionis Christi et ipsius imitatione fuerit castificata et conciliata et superioribus partibus animae memoria eius fuerit uera deuotione impressa et configurata prohibebit et refrenabit ab ea omnem lapsum mortalis significati per sanguinem et omnem uitiorum et lasciuarum fluxum et luxum designatum per odoratum et eius profluxum. Ad hoc incitat Christus passus, Tren. 3: Recordare paupertatis et transgressionis meae, absynthii et fellis. Et respondet anima deuota: Memoria memor ero et tabescet in me anima mea. Augustinus in sermone De uno martrye: "Quemcumque momorderit astutia Satanae, intueatur Christum in ligno pendentem" etc.
<Cap. 15: De auro>
 Aurum has habet condiciones siue proprietates.
1. Primo enim, ut ponit Isidorus libro XVI, habet praecipuam fulgiditatem, repercussum etiam aere plus refulget; est enim coloris optimi. Repercussum etiam radiis solaribus plus radiat et resplendet. Significat beatam Virginem quae instar auri in matris utero per sanctificationem resplenduit et in lucem edita et Spiritu Sancto in conceptu Filii superuenta magis magisque refulsit, plusque radiauit, iuxta quod mysterialiter II Macch. 1 habetur: Tempus affuit, quo sol refulsit, qui prius erat in nubilo. Eccli. 50: Quasi uas auri solidum, ornatum omni lapide pretioso. Quasi stella matutina, et quasi luna plena, et quasi sol refulgens, sic refulsit in templo Dei. Vnde dicit beatus Hieronymus Super Matth. 1, et habetur in Glossa, quod toto tempore quo beata Virgo portauit in utero Filium, facies eius radiabat tanto fulgore, ut in reuerberatis oculis Joseph uel alius non posset eam conspicere. Habetur etiam quod post ascensionem Filii ad caelos, beatus Dionysius et beatus Ignatius prae claritate radiante de facie eius uix potuerunt semel ferre aspectum eiusdem.
2. Secundo, ut dicit idem, habet praecipuarn ductilitatem. Nihil enim eo inter cetera metalla ductilius; tantae enim est ductilitatis quod inter incudem et malleum sine ruptione, sine decisione partium in bracteas, id est tenuissimas laminas, dilatatur. Significat beatae Mariae docilitatem et tractabilitatem obedientiae qua a gratia Spiritus Sancti semper se agi et duci permisit; immo ad hoc se totaliter mancipauit sicut uere filia Dei, iuxta illud Rom. 8: Qui spiritu Dei aguntur, hii filii sunt Dei. Vnde dicit beatus Hieronymus in sermon De assumptione quod tota fuit Spiritus Sancti extenuata disciplinis.
3. Tertio, ut dicit Alexander, habet praecipuam formositatem. Etenim eo quoad formam et speciem nihil inter metalla pulchrius, et ideo inter omnes picturabiles formas siue species, primum et praecipuum locum auri obtinet pulchritudo. Vnde forma est et decor omnium colorum et metallorum. Significat beatae Virginis pulchritudinem et elegantiam, maxime supermentalem et moralem exsistentem, formam et speciem omnis aedificationis et excedentem formositatem spiritualem siue exemplarem totius sanctorum uniuersitatis et singularitatis. Vnde ad eam fertur ille sermo, Cant. 4: Tota pulchra es arnica mea et macula non est in te. Vnde beatus Hieronymus in sermone De assumptione: "Vere erat Maria speciosa sicut columba, quia semper illius speciem columbae ac simplicitatem possedit".
4. Quarto, ut dicitur a Richardo, habet praecipuam soliditatem. Nihil enim eo solidius atque compactius quoad substantiam, et ideo in igne positum non euaporat neque in pondere minoratur. Vnde in igne non consumitur, sed solum si quid habet scoriae uel impuritatis annexum, ui caloris deponitur; propter quod amplius depuratur et clarius siue fulgentius inuenitur. Significat in beata Virgine et in aliis electis Dei constantiam et aequanimitatem perseuerantem et inconcussam omni tempore, et maxime in tribulationibus susceptis et passis pro defensione iustitiae et ueritatis euangelicae, quae praecipue probant iustos et reddunt examinatos et approbatos, iuxta illud Eccli. 27: Vasa figuli probat fornax, et homines iustos tentatio tribulationis; ut Matth. 5: Beati qui persecutionem patiuntur. Gregorius in Moralibus: "Sicut aromata fragrantiam suam nonnisi cum incenduntur expandunt, ita sancti uiri omne quod uirtutibus redolent, in tribulationibus innotescunt".
5. Quinto habet aurum praecipuam pretiositatem secundum Platearium. Nam inter omnia metalla simpliciter est maioris pretii et ualoris. Sic beata Virgo inter omnia angelorum agmina et hominum est maioris uirtutis et dignitatis, Cant. 6: Vna est arnica mea, columba mea, electa mea. Prou. ultimo: Multae filiae congregauerunt diuitias, tu supergressa es uniuersas. Propter quod ipsa exaltata cantatur: "Super choros angelorum et ad aethereum assumpta thalamum in quo rex regum" etc.
6. Sexto, ut dicit Aristoteles, inter omnia metalla habet praecipuam ponderositatem; plus enim ponderat quam plumbum uel ferrum uel aliud quodcumque metallum. Significat in beata Virgine uitae maturitatem et actuum siue sensuum grauitatem et honestatem, Eccli. 26: Gratia super gratiam mulier sancta et pudorata. Fundamenta aeterna supra petram solidam etc. Columnae aureae super bases argenteas; et species mulieris super aetatem stabilem. Vnde de ea legitur in festo Omnium Sanctorum: "Beata Dei Genitrix et semper uirgo Maria" etc. Et infra: "Quae Dei populum faciendo monebat spernere perituri luxus saeculi, a lenocinio mortalis naturae declinare, carnis pudicitiam cum uirginitatis honore, intra cordis et corporis claustra seruare, eamque omnium uirtutum reginam, sociam esse angelorum, fructum salutis perpetuae suis affirmabat exemplis, ita ut innumerabilis utriusque sexus" etc.
7. Septimo, ut dicit Platearius, habet aurum praecipuam uirtutem siue efficaciam. Nil enim inter metalla inuenitur uirtuosius aut efficacius. "Aurum", inquit ille in Plateario, "est omnium metallorum temperantius et purius". Et ideo habet uirtutem confortatiuam et omnium superfluitatum coadunatarum in corpore extersiuam, et ideo contra lepram et elephantiae passionem utiliter exhibetur. Limatura autem auri in cibo uel potu uel medicina frequenter sumpta ualet ad praeseruationem a lepra uel saltem ad eius occultationem uel certe palliationem, ut ponit Auicenna. Item, eadem cum suco boraginis et osse de corde cerui ualet contra syncopim et cardiacam passionem, ut idem dicit. Item, laminae aureae extinctae candentes in uino, uinum faciunt utile contra uitia splenis et alias passiones multas. Item, ustura facta cum instrumento aureo melior est quam ex alia materia uel metallo, ut enim habetur in Plateario, locum ustionis custodit immunem a foetore. Item, cadumae aureae puluis oculis impositus maculas oculorum tollit. Conforte autem aurum membra quamuis eis non incorporetur, nec ea nutriat depurgando et extergendo ex asperitate sua superfluitates quae membra laedebant, ut dicitur in Plateario. Item, aurum calefactum tollit pilos a membro quod inde exustum fuerit aut fricatum, et iterum crescere non permittit, ut dicit Constantinus. Significant hae efficaciae siue uirtutes auri nobiles et multiplices excellentes efficacias et uirtutes quas spiritualiter et etiam aliquando corporaliter efficit beata Maria in hominibus maxime sibi deuotis quos praeseruat, conseruat, custodit, purgat, confortat, protegit et defendit, sanat, roborat, promouet, renouat et multa alia circa eos correspondentia auro facit, sicut per singulas uirtutes supra dictas materiales auri discurrendo adaptare potest Deo et beatae Mariae deuotus lector exemplo similium passuum multotiens in superioribus habitorum. Et hoc est quod ipsa dicit Eccli. 24: In me gratia omnis uitae et ueritatis, in me omnis spes uitae et uirtutis. Transite ad me omnes qui concupiscitis me, et a generationibus meis adimplemini. Bernardus Super 'Missus est' et alibi: "In dubiis, in periculis, in necessitatibus, inuoca Mariam; ipsa enim est" etc.
8. Octauo, ut dicitur in Plateario, aurum percussum non resonat sicut argentum uel aes, nec crepat nec finditur, sed potius extenditur et aequaliter dilatatur, nisi ei fuerit aliquod metallum adulterinum modo aliquo incorporatum. Significat beatam Mariam et omnem Dei electum hominem purum et sincerum exsistentem, tribulationibus uexatum non remurmurare quaerimoniis, non lacescere praecordiis sed potius dilatari ex hoc et gaudere in intimis et proficere in salutiferis desideriis et sacris exercitiis. Non enim est electorum tribulationibus uel aduersitatibus commoueri, sed eorum qui adulterinas habentes intentiones et actiones sunt omni uento et improbitati expositi. Et hoc est quod apostolus dicit Rom. 5: Non solum autem, sed et gloriamur in tribulationibus, quia caritas Dei diffusa est in cordibus nostris etc. Et II Cor. 6: Cor nostrum dilatatum est, non angustiamini in nobis; angustiamini autem in uisceribus uestris. Glossa super I Reg. 2 in principio: "Si laetaris in lesu, cor tuum dilatatur", et supple: contra omnia mala accingitur.
<Cap. 16: De argento>
Argentum habet has condiciones siue proprietates.
1. Primo enim ut dicitur in Plateario, est omnium metallorum principium. Significat Scripturam uenerabilem esse caput et principium omnis philosophicae et rhetoricae eloquentiae siue elegantiae. Et hoc innuitur Iob 28: Habet argentum uenarum suarum principia etc. Vnde dicit Cassiodorus Super Psalterium quod omnis poeticae et rhetoricae eloquentiae ornatus et elegantia a sacra Scriptura sumpsit initium. Augustinus etiam dicit De ciuitate libro XVIII: Nullos ante patriarchas nostros potuisse se iactare, id est de antiquitate sapientiae et de huiusmodi.
2. Secundo, ut dicit Isidorus, argentum est album, quod patet ex sui aspectu. Significat angelicam castitatem quam praedicat uenerabilis Scriptura, Apoc. 3: Habes pauca nomina in Sardis, qui non inquinauerunt uestimenta sua; ambulabunt mecum in albis quia digni sunt. Et infra: ut uestimentis albis induaris etc. Vnde, quia beata Cecilia et Valerianus imitati sunt angelicam castitatem, allatae sunt eis duae coronae de caelo huis albescentes et niueo candore uernantes.
3. Tertio, ut dicit idem, argentum est clarum. Significat claritatem Scripturae uenerabilis, Sap. 6: Clara est et quae numquam marcescit sapientia. Item, 7: Emanatio quaedam claritatis omnipotentis Dei sincera, et ideo nihil inquinatum in illam incurrit. Vnde Augustinus in libro Confessionum uocat Ambrosium doctorem huius praeclarae praedicatorem ueritatis et antistitem pietatis.
4. Quarto, ut dicit idem, argentum est sonorum. Sic sancta Scriptura est eloquentissima et uniuersaliter praedicata. Vnde in Ps. 18: In omnem terram exiuit sonus eorum etc. Item, Col. 1: Euangelium praedicatum est in uniuersa creatura. In huius argumentum apostoli dispersi sunt per totum mundum, et non est qui se excusare possit a lingua ueritatis, secundum Anselmum, Cur Deus homo.
5. Quinto, ut dicit idem, argentum est purum. Sic sancta Scriptura nihil continet falsum uel absurdum. Ps. 11: Eloquia Domini, eloquia casta, argentum igne examinatum, probatum terme, purgatum septuplum. Vnde dicit Augustinus Contra Faustum XI libro: "Noli dicere quod Scriptura aliquid contineat erroneum uel absurdum, sed si ibi aliquid tale inueneris, unum horum trium tibi elige, scilicet quod uel interpes errauit, uel codex est mendosus, uel tu non intelligis".
6. Sexto, ut dicit idem, argentum est pretiosum. Significat Scripturam uenerabilem quae, secundum illud Prou. 3: Pretiosior est cunctis opibus etc. Et Sap. 7: Nec comparaui illi lapidem pretiosum etc. Vnde dicit Chrysostomus et Damascenus similiter in diuersis tractatibus quod maius omnium donorum a Deo homini concessorum et pretiosius est sancta Scriptura.
7. Septimo, ut dicitur in Lapidario, argentum est balsami uirtuositatis potissime conseruatiuum; similiter uirtutis in iaspide iuuatiuum. Maiorem enim uirtutem habet iaspis in argento quam in auro, ut dicitur ibidem. Significat uenerabilem Scripturam studentium in se et adamantium se esse conseruatiuam penitus bonae famae et iuuare potissime in uirtute uirentes fide et amoenitate laetitiae aetemae uitae ad repraesentationem iaspidis qui est colore uiridis et uirtute singulari confert laetitiam et confortationem. Vnde Sap. 8: Habebo propter hanc clariatem ad turbas et honorem apud seniores. Intrans in domum meam conquiescam cum illa; non enim habet amaritudinem conuersatio illius, neque tedium conuictus illius, sed laetitiam et gaudium. Et hoc est quod Augustinus dicit, IX Confessionum: "Accepta baptismi gratia positus apud ostia Tiberina cum matre mea, colloquebamur soli ualde dulciter. Et inhiabamus ore cordis pariter in superna fluenta fontis uitae, uilescebatque mundus iste" etc.
8. Octauo, ut dicit Platearius, inter metalla post aurum in efficacia obtinet principatum. Est enim medicinale et multarum aegritudinum curatiuum. Nam eius spuma uulnera sanat et replet, et in eis cames superfluas crescere non permittit. Cicatrices obducit, sordes corporis mundificat, a foetore custodit, confortat et restringit fluxibilia membra. Significat uenerabilem Scripturam post aurum gloriae et gratiae Dei in efficacia et utilitate salutis humanae obtinere inter omnia alia dona principatum et efficere in animabus spiritualiter et correspondenter quaecumque facit aurum medicinaliter in corporibus materialiter, ut tactum est. Sicut de plano adaptare potest per singula Deo deuotus lector et Scripturae ipsius cultor. Vnde de ea dicitur, Prou. 10: Argentum electum, lingua iusti. Et Prou. 8: Meliora sunt genimina mea argento electo. Vnde dicit Anselmus Cur Deus homo et alibi, quod nihil utile possumus loqui uel scientiae quod in ea non sit.
<Cap. 17: De aurichalco>
Aurichalcum has habet condiciones siue proprietates.
1. Nam, ut dicit Isidorus, sic dicitur pro eo quod cum sit aes siue cuprum resplendet superficialiter uelut aurum. Xa???s autem Graece, dicitur aes Latine. Producitur enim aes ex permixtione stanni et auripigmenti, et quibusdam aliis medicaminibus per ignem ad colorem auri et similitudinem, sed non ualorem. Vasa etiam artificialia diuersi generis pulchra in sui nouitate auri speciem praetendentia ex auricalco praeparantur, sed paulatim a fulgore primo hebetantur et quasi rubiginantur, et sic tam colore quam odore suam materialem originem protestantur. In his uasis cibaria et uina diutius reseruata saporem horribilem contrahunt et ex eius uitio etiam malum dantia sunt odorem. Collyria tamen quae oculorum sunt medicamina in eis utiliter reseruantur, quia ex aeris fortitudine acuuntur, ut dicitur in Plateario.
2. Significat aurichalcum hypocritas et fictos et malignos hommes exterminantes facies et sub alia specie se palliantes ad tempus, qui tamen in processu cogniti ex foedis et prauis operibus delitescunt et quales fuerant cognoscuntur, et horrori ut confusione digni et fama foetidi et uita corrupti habentur et iudicantur. Nec ualent ad aliud post in Ecclesia nisi quod sunt materia aliis cautelae et circumspectionis siue prouidentiae in futurum, sicut in uasis aurichalci inuenitur hoc solum boni quod surit utilia ad conseruandum collyria oculorum infirmorum seu inualidorum; contra quos hypocritas exclamat Dominus, Matth. 23: Vae uobis hypocritae, qui estis similes sepulchris dealbatis, quae foris parent hominibus speciosa, intus autem sunt plena spurcitia et iniquitate. Ambrosius in sermone Dominicae de Passione: "Omnis simulatio et omnis duplicitas mendacium est". Iterum idem Super Lucam: "Simulata aequitas non est aequitas, sed duplicata iniquitas". Exemplum in Simone mago, et Nicholao Aduena, et luliano apostata, de quibus in Historia ecclesiastica.
<Cap. 18: De auripigmento>
Auripigmentum has habet condiciones siue proprietates.
1. Nam, secundum Dioscorides, est uena terme siue genus lapidis scissilis et fragilis auri speciem praetendens in colore, et habet naturam sulphuris calefaciendi, scilicet et desiccandi qui si apponatur ei ipsum album transmutat et omnia corpora metallina praeter aurum exurit et deuastat, ut dicit Constantinus. Secundum Platearium autem conuenit medicinae. Habet enim uirtutem dissoluendi, attrahendi et mundificandi. Vnde ualet asthmaticis et malum anhelitum habentibus ex humiditate, si inclinato capite fumus eius recipiatur. Ex auripigmento fit unguentum depilatorium, ut pili facile amoueantur quando decoquitur cum calce uiua. Valet etiam contra serpiginem si locus cum sapone et auripigmento leniter iniungatur. Sed statim locus inunctus abluatur, quia si unguentum tale diu ibi maneret, bonam carnem sicut et malam corroderet et cauaret. Naturam enim habet incisiuam et corrosiuam. Vngues etiam deturpatos et deformes facit cadere ut crescant meliores, ut dicitur in Plateario.
2. Significat auripigmentum cum condicionibus suis quosdam homines degeneres sub specie cuiusdam nobilitatis et potentiae, uiolente maligne exercentes in subiectos et alios impotentes omnes et singulas proprietates praemissas usque ad consumptionem bonorum ipsorum. Qui et si per causam principaliter noceant in temporalibus usque ad ultimam corrosionem et depilationem, tamen per occasionem sunt in multis ad spirituale exercitium animarum eorum qui sustinere mala et perficere inde noueront, iuxta exhortationem Iac. 1: Omne gaudium etc. et iuxta Glossam ibidem: "Nolite mirari, fratres mei, si mali in mundo florent" etc.
<Cap. 19: De beryllo>
Beryllus, de quo habetur Exod. 39, qui est duodecimus lapis in rationali Aaron, has habet condiciones siue proprietates.
1. Primo enim, ut dicit Isidorus cap. 'De uiridibus gemmis', est lapis indicus in uiriditate smaragdo similis, cum quodam pallore in aureum colorem resplendens. Significat confessores almos uirentes catholica fide, pallentes mortificatione carnis et austeritate uitae, aureo colore fulgentes sapientiae euangelicae probitate et claritate, Eccli. 50: Quasi lilia quae sunt in transitu aquae. Quasi uas auri, quasi oliua pullulans. Quasi thus ardens in igne. Exemplum in his omnibus, in beatis Ambrosio, leronymo, Nicholao, Martino et aliis, qui signanter his condicionibus uiguerunt; de quibus omnibus potest assumi illud Eccli. 50: Quasi thus redolens in diebus aestatis, et quasi arcus refulgens inter nebulas gloriae etc.
2. Secundo, ut dicit Dioscorides, uirtus eius est contra pericula hostium, contra lites inuictum reddit et mitem; ingenium adhibet bonum. Valet contra uitia epatis et contra suspiria et eructationes, humidos oculos sanat, manum gestantis exurit, si solis oculo opponatur. Hominem magnificat et amorem diligit coniugalem. Significat iste lapis tam pretiosus orationis sanctae uirtutem, cuius efficacia tanta est ut spiritualiter haec omnia et singula efficiat. Nam summe ualet in tentationibus et periculis diaboli, mundi et carnis, contra lites et contentiones quotidianas per solam dissimulationem et taciturnitatem sapientificam triumphat; et in pace seruat supermentalia, omnia circa cognoscenda et agenda clarificat. Vitia iniquitatis prouenientia ex malis conceptibus et rancoribus et plenitudinibus malarum uoluntatum aut cogitationum curat. Considerationes et pietates carnis propriae tollit. Operationes se possidentis inflammatas reddit et ardore gratiae plenas ostendit, maxime quando semper ad Deum respicit. Homines ante Deum et proximos exaltat, coniugatos et alios in caritate Dei et proximi foederat et confirmai. Propter quae omnia assequenda, ut habetur Act. 1, apostoli, post ascensionem erant unanimiter in oratione cum mulieribus, et Maria matre lesu. Et merito, ut habetur Act. 2: Tunc factus est repente de caelo sonus etc. I Thess. ultimo: Sine intermissione orate. Super illo uerbo: "orauimus Deum et omnia euenerunt nobis prospere". Glossa super I Esdr. 8: "Oratio est unicum in periculis refugium, et in dubiis remedium". Isidorus etiam dicit in Synonomiis omnibus malis praeualet oratio.
<Cap. 20: De calculo>
1. Calculus, ut dicit Isidorus libro XVI cap. 3, est "lapillus terme admixtus, rotundus, solidus atque durissimus, pures, et ex omni parte lenissimus atque planus". Dicitur auteur sic eo quod sine uiolentia sui breuitate et planitie a pedibus conculcetur.
2. Significat penale aliquid pro moderamine iustitiae Dei cum misericordia peccatori in mundo isto uel in purgatorio inflictum aut infligendum, iuxta quem intellectum accipitur Prou. 20: Suauis est homini panis mendacii, et postea implebitur os eius calculo. Inuenitur tamen, Is. 6 calculus ignitus et Apoc. 2, calculus candidus scriptus. Quorum primus accipitur pro zelo diuini amoris flammeo seu zelo domus Dei accenso; secundus uero accipitur pro euangelicae castitatis bene seruatae candidato brauio, sicut clarere potest ex ipsorum uerborum et materiarum loquendi stilo.
<Cap. 21: De cote>
1. Cotis est lapis sic dictus, secundum Isidorum, eo quod "ferrum ad incidendum acuat. Cotis enim graeco sermone incisio dicitur". Ex cotibus uero aliae aqua, aliae oleo egent ad acumen agendum. Sed oleum lenem et leuem, aqua uero aciem acriorem reddit, ut dicit idem, libro XVI cap. 3. Hoc autem, secundum Gregorium, cotis proprium habet quod cum acuendo alteri seruit, se paulatim consumit. Puluis uero eius ab ipsius substantia resolutus conuenit medicinae. Virtutem enim habet desiccatiuam, repercussiuam et sanguinis restrictiuam, ut dicit Constantinus.
2. Significat hae uariae cotes quosdam infirmos ex sexu uel sapientia in Ecclesia zelatores, per se ad tale officium non sufficientes, sed semper oleo gratiae et aqua sapientiae caelitus uel etiam humanitus aliquando indigentes. Qui et si zelando et proficiendo etiam hoc aliquibus quos ad meliora prouocant sibi parum proficere uideantur, immo ex indignation malorum hominum quos arguunt contradicentium se ipsos quasi consumere uideantur. Tamen utiles inueniuntur in finem ad plura in pluribus, scilicet desiccando, id est extenuando lasciua, repercutiendo defectuosa et restringendo siue refrenando uitia et peccata mortalia. De huiusmodi fuerunt Maria Romana, de qua Rom. ultimoa, dicit Apostolus quod multum laborabat in Domino. Similiter Euodia et Syntyces, Phil. 4, et Germanus compar ibidem, sicut ponit Apostolus. Similiter Achaicus et Fortunatus et Stephana, de quibus I Cor. ultimo.
<Cap. 22: De calce>
1. Calx calcis, secundum Isidorum libro XVI cap. 3, est lapis adustus, et uocatur uiua, "quia dura sit actu frigida, in occulto feruentem continet ignem. Vnde etiam perfusa aqua statim ignis erumpit latens, cuius natura hoc mirum habet. Postquam enim arserit in aquis incenditur quibus solet ignis exstingui, oleo uero exstinguitur quo solet ignis accendi. Vsus huius est fabricae necessarius, nam lapis lapidi non potest haerere fortius nisi calce sit coniunctus. Calx autem quae fit ex lapide albo et duro melior est in tectis". Huc usque Isidorus, libro eodem cap. eodem. Secundum Platearium autem calx est calida et sicca in quarto gradu. Quae si mixta cum oleo consolidat pustulas et uulnera putrida iuuat, incisiones bene consolide, carnem superfluam corrodit, nec in uulnere crescere permittit. Calx uiua cum auripigmento et aqua decocta pilos cadere facit, quia suc, acumine poros aperit, ut dicunt Constantinus et Platearius.
2. Significat calx animas zelo Dei et Euangelii uehementer ignitas latentique deuotione et cantate proximi fortiter inflammatas quae aqua pietatis et compassionis peccatorum et infirmorum spiritualium perfuse statim erumpunt ignem caritatis ad saluationem eorum siue procurationem salutis ipsorum. Qui quidem homines instar calcis in aquis, id est fluxibilitatibus uitiorum peccantium hominum ex zelo uruntur et caritatis igne incenduntur. In oleo uero pietatis et misericordiae circa eosdem condescendendo remittuntur et quasi ab excessu zeli retrahuntur. Tales uero homines sunt spiritualibus fabricis animarum ualde necessarii, quia eorum zelo et studio tamquam calce spirituali uniuntur animae Deo et Ecclesiae et una anima alteri animae. Isti etiam tales qui instar calcis uiuae bene ardent euangelico zelo multis infirmitatibus spiritualibus spiritualiter succurendo subueniunt. De talibus fuerunt Petrus et Paulus et alii apostoli et discipuli, sicut patet ex Actibus Apostolorum et eorum epistolis et Ecclesiasticis historiis.
<Cap. 23: De caemento>
1. Caementum, ut dicit Isidorus, est calcis cum arena et aqua temperata commixtio, quae ad lapides coniungendos et parietes liniendos et dealbandos summe est necessaria. In picturis etiam et coloribus primum stramentum et praecipuum est caementum, quod quidem melius adhaeret parieti humefacto.
2. Significat unitatis uinculum ex cantate uiua tamquam calce, et ex humilitate uniuersali tamquam arena, et ex sapientia salutari siue gratia caelesti uelut aqua connexum. Quod quidem ualet ad animas Deo et Ecclesiae incorporandas et conuersationes pacis et castitatis assequendas et ordinandas. Quod etiam primum fundamentum est moralium meritorum et maxime adhaeret animae deuotae et piae. Eapropter dicitur Col. 3: Super omnia autem caritatem habentes, quod est uinculum perfectionis. Et Eph. 4: Sollicite seruare unitatem spiritus etc. Bernardus Super Cant. "Nec locorum distantia, nec corporum uel mors uel absentia disiungere potent quos unus spiritus uegetat et una caritas ligat".
<Cap. 24: De carbunculo>
Carbunculus, de quo habetur Exod. 39, qui est primus lapis in secundo uersu gemmarum rationalis Aaron, has habet condiciones siue proprietates.
1. Nam, ut dicit Isidorus libro XVI cap. 14, est lapis pretiosissimus sic dictus, quia "ut carbo est ignitus, cuius fulgor nec nocte uincitur; lucet enim in tenebris adeo ut flammas ad oculos uibret. Gignitur in Lybia apud Trogoditas. Genera eius sunt duodecim, sed praestantiores sunt qui fulgent et emittunt radios sicut ignis", ut dicit idem. Inter has etiam duodecim species praecellit qui ignei est coloris, sed candida uena praecinctus, "cuius proprium est quod in ignem proiectus uelut inter mortuos carbones exstinguitur, sed aqua perfusus exardescit." Alia est species carbunculi nomine scandazirus a loco Indiae ubi inuenitur sic dictus. In cuius specie "uelut intra lucidos ignes apparent quaedam guttae quasi aureae". Et haec gemma est pretio incomparabilis respectu aliarum. Alia est species quae signes appellatur a lucernarum fragrantia sic dicta; et hanc gemmam remissum carbunculum dicunt. Et est duplex: una quae ut purpura radiat, alia uelut coccinei coloris seu ruboris. Haec a sole uel etiam actu digitorum calefacta paleas et cartarum folia rapere dicitur et sculpturis resistere. Si uero aliquando sculpta fuerit dum signa in cera imprimit quasi quodam animalis morsu partem cerae secum tollit, ut dicit Isidorus ibidem ubi supra. Ad speciem carbunculi reducitur balagius qui rubeus est et perlucidus, ut dicit Dioscorides. Et dicitur quod haec species carbunculi in uena sapphiri inuenitur quandam nebulam ad modum fauillae contrahere, quae circa sui superficiem se diffundit. Et hoc patet sensibiliter contemplanti diligenter.
2. Significant hae species duodenae carbunculi apostolicos praedicatores uniuersaliter omnes qui secundum plus et minus ardentes et lucentes pretiosi et gratiosi debent esse uita et doctrina, siue exemplo et uerbo, iuxta illud Eccli. 50: Quasi uas auri solidum, ornatum omni lapide pretioso. Similiter iuxta illud quod Eccli. 48 de Elia: Surrexit Elias quasi ignis, et uerbum ipsius quasi facula ardebat. Et Ioan. 5, de Ioanne Baptista: Ille erat lucerna ardens et lucens. Bernardus in sermon De Baptista et alibi: "Ardere parum, lucere uanum, ardere uero et lucere multum".
<Cap. 25: De chrysoprasso>
1. Chrysoprassus, de quo habetur Apoc. 21, qui est decimus lapis in fundamento ciuitatis nouae caelestis, ut ponit Isidorus libro XVI cap. 14, est "lapis Aethiopicus quem lux celat et prodit obscuritas; de nocte enim igneus est, de die uero aureus"; in die quasi euanescens et fulgorem emittens quasi aurum expallescit. Est autem alia species chrysoprassi quern India nutrit et est similis prassio in colore siue porro, et respergitur quibusdam guttis aureis ut dicitur in Lapidario.
2. Significat praesumptionem scientiae claudere intellectum et recognitionem ignorantiae aperire eundem, iuxta illud Matth. 11: Confiteor etc. quia abscondisti haec a sapientibus et prudentibus et reuelasti ea paruulis. Et quia gratia Dei in tribulatione inflammat et confortat, et in prosperitate in Domino delectat et recreat, exemplo apostoli, Rom. 5: Non solum autem, sed et gloriamur in tribulationibus. Similiter inducit carnis mortificationem et a mundialibus strepitibus segregationem et Deo uacationem, sicut experimento inuenimus de multis in sacra Scriptura et in Ecclesiastica historia. Et prudens lector considerare et adducere sapienter potest, II Cor. 4: Semper nos qui uiuimus in mortem tradimur propter lesum etc.
<Cap. 26: De calcedonio>
1. Calcedonius, de quo Apoc. 21, habetur, qui est tertius in fundamento caelestis Jerusalem. Est lapis pallidus hebetem praetendens colorem, quasi medium inter beryllum et hyacinthum, ut dicitur in Lapidario. Nascitur autem apud Nasonias ut ferunt diuino imbre, et inuenitur ad repercussum lunae plenae, ut dicit Isidorus libro XVI. Non inuenitur nisi tricolor, ut dicitur in Lapidario. Omnia genera eius sculpturae resistunt. Calefactus hic lapis paleam attrahit, ut dicit Isidorus. Perforatus autem et portatus facit uincere causas. Valet contra illusiones daemonum et uirtutes conseruat, ut dicit Dioscorides.
2. Significat religiosum Christo commortuum, diuina gratia caelo renatum, tribus consiliis euangelicis mundo exempla praebentem artibus sculpentis diaboli resistentem uniuersaliter. Qui quidem inflammatus Dei amore, infirmis et peccatoribus praedicans eos attrahit, uexatus autem et pro Christo tribulatus et ab aliis sustentatus orationibus suis facit eos triumphare de daemonibus et uitiis et peccatis. Per omnia etiam ualet contra phantasmata daemonum sibi et aliis, uirtutes etiam morales et gratuitas in se et in aliis potentia amicitiae cum Deo conseruat. Exemplum de his omnibus et singulis in apostolo Paulo principaliter, Gal. 2, et ultimo. Et consequenter in beato Francisco, qui uelut uerus religiosus Christo uniuersaliter commortuus et configuratus praemissa omnia et singula admirando modo fecit, sicut patet ex uita ipsius.
<Cap. 27: De chrysolitho>
1. Chrysolithus, de quo habetur Exod. 39, qui est nonus in rationali Aaron, et Ez. 28, qui est quartus in operimento primi angeli, et Apoc. 21, qui est septimus in fundamento ciuitatis nouae caelestis, ut ponit Isidorus libro XVI, est lapis Aethiopicus ut aurum lucens et ut ignis scintillans. Mari in colore est similis, declinans ad uirorem. In auro positus et in sinistro lacerto gestatus, ut dicit Dioscorides, dicitur terrere daemones et fugare; iuuat contra timores nocturnos; melancholiam minuit aut depellit, intellectum confortat, ut dicit idem. -- Est uero alia species chrysolithi, quae dicitur chrysolensis, cuius color de nocte igneus, de die uero aureus iudicatur. -- Est et alia species chrysolithi quae dicitur chrysolentus, colore aureus, cuius aspectus de mane est pulchrior, deinde hebetatur eius color, et est ignis rapacissimus, qui si iuxta ignem fuerit, citius inflammatur, ut dicit Isidorus libro XVI cap. 'De gemmis aureis'.
2. Significat prima species chrysolithi sanctam Scripturam quae facit animas splendentes caelesti fulgore, scintillantes diuino amore, condescendentes circa afflictos proximos et peccatores amaricatiua pietate ex uirenti fide et uera affectione. In gratia etiam Dei fundata in anima terret daemones et fugat, sua uirtute et ueritate contra haereticos superat, maestitias mentis pellit, intellectum totaliter recreat et confortat, sicut haec omnia et singula de Sap. 7 et 8 capitulo plene probantur ubi effectus Scripturae huiusmodi ponuntur. -- Secunda autem species chrysolithi significat uitam sanctorum et doctrinam in prosperitate Ecclesiae auream, id est gratiose et pretiose refulgentem ad aedificationem, et in persecutione siue tribulatione ignitam, id est inflammatam ad aduersariorum fidei exterminationem, sicut patet in Paulo et ceteris apostolis et sanctis in Ecclesia primitiua, ut habetur in Actibus et in Historia tripartita. -- Tertia species chrysolithi significat philosophorum naturalium uitam et scientiam, quae quidem in principio aliquantulum grata fuit, deinde paulatim hebetata fuit, quia hebetari meruit. Quae etiam est ignis rapacissima, quia iuxta ignem ambitionis et honoris mundialis semper conuersata tanta auiditate dignitatis et fauoris saeculi huius agitur ut uniuersaliter in suis tota ab ea et ab eo rapiatur. Exempla de his habemus innumera: in Socrate, Platone et Aristotele et eorum discipulis et sequacibus, qui iuxta illud Bar. 3: exquirentes prudentiam quae de terra est etc. exterminati sunt et ad inferos descenderunt; et alii, id est apostoli et apostolici uiri, pauperes et humiles, in locum eorum surrexerunt, iuxta illud Matth. 11: Abscondisti haec a sapientibus et prudentibus et reuelasti ea paruulis. Vnde dicit Richardus De area contemplationis: Philosophi et uiri physici "omnes simul computruerunt cum arcis suis, pereuntes simul cum doctrinis suis. Area autem Moysi manet usque in hodiernum diem, numquam certior, numquam firmior".
<Cap. 28: De chelidonio>
1. Chelidonius, ut dicit Isidorus libro XVI et Dioscorides, lapis est modicus, tamen pretiosus; huius duae sunt species, scilicet niger et rufus. De uentre hirundinum extrahuntur; parui quidem sunt et deformes, sed in uirtutibus non sunt maioribus impares, immo multis aliis sunt maiores. Valet enim rufus contra lunaticam passionem, et contra insaniam et antiquum languorem; facundum etiam facit et gratum et placentem. Niger uero ualet contra nocuos humores et febres et iras et lotus aqua sanat oculos. Haec omnia dicuntur in Lapidario.
2. Significant hi duo lapides, tam modici tam uirtuosi tam pretiosi, duas euangelicas uirtutes totius spiritualis aedificii fundamenta, paupertatem scilicet uotiuam amoris deuotione calentem, et humilitatem abiectam extrinseca omnia non arbitrantem sed se in se recolligentem et recognoscentem. Quarum prima uelut rufa, sicut praetactum est, diuini amoris deuotione calescens ualet penitus contra uanitates capitum et insanias falsas diuitiarum et antiquum languorem auaritiae mundialium facundum in Scriptura et de Scriptura reddit, in exhortationibus et aedificationibus gratum et placentem efficit. -- Secunda uero, scilicet humilitas uelut niger, id est foris despicabilis et abiecta, ualet contra superbiae lapsus fluidos et decliuos; contra febres, id est concupiscentias carnales; contra iras, id est appetitus furentes ex inuidia ad proximum. Similiter purgata ab omni uana gloria per Spiritus Sancti gratiam sanat oculos, hoc est ualde reddit illustratum intellectum et affectum siue intentum et desiderium. De his duabus uirtutibus similiter habetur Matth. 5: Beati pauperes, et beati mites, quoniam pauperum est regnum caelorum; mitium uero est possidere terram animae et gloriae. Augustinus De sermone Domini in monte: "Pauperes sunt amatores ueri et inconcussi boni; mites uero sunt qui cedunt improbitatibus" etc.
<Cap. 29: De crystallo>
Crystallus, de qua Eccli. 43, Ez. 1, et Apoc. ultimo, has habet condiciones siue proprietates.
1. Primo enim, ut dicit Isidorus libro XVI cap. 14 et Gregorius Super Ez., crystallus est nix uel glacies uel aqua per multorum annorum spatium seu per frigoris uehementiam indurata. Gignitur uero in Asia et in Cypro, maxime in septentrionalibus alpibus ubi in aestate sol feruentissimus inuenitur. Significat duritiam mentis ex longa frigiditate peccati seu malae consuetudinis prouenientem, Eccli. 43: Frigidus uentus aquilo flauit, et gelauit crystallus ab aqua. Ventus aquilo diabolica tentatio, secundum Gregorium in Moralibus, quae quidem dicitur flare frigida quia omni torpori et frigiditati spirituali animam exponit. Tunc uero gelat crystallus ab aqua quando misera anima prius resoluta per uitiorum fluxum induratur et obstinatur per malum propositum uel male consuetum habitum, ut iam non curet redire ad Deum suum.
2. Secundo, ut ponunt Gregorius et Isidorus, crystallus est ualidae soliditatis. Est enim lapis iste firmus et solidus. Significat doctrinae salutaris certissimum et firmissimum documentum. Vnde habetur Ez. 1: Similitudo super caput animalium firmamenti, id est doctorum Scripturae fundamentalis, quasi aspectus crystalli horribilis, supple daemonibus et haereticis, et extenti super capita eorum desuper, id est dilatati intellectibus ipsorum supermentaliter.
3. Tertio, ut dicunt iidem, lapis iste est perspicuae peruietatis; est enim paruus et perspicuus; unde litteras et alia quae ponuntur in eo uel sub eo manifeste Significat doctrinam salutarem esse perscrutatiuam et contemplabilem. Vnde Apoc. 4, dicitur in mysterium huius sic: In circuitu sedis erat mare uitreum simile crystallo. Quia secundum ueritatem sancta Scriptura uelut quoddam mare omnis ueritatis circa totam Ecclesiam exsistens omnibus se spectabilem et contemplabilem praebet, ita quod, secundum Gregorium in principio Moralium: "In ea potest peditare agnus et elephas natare".
4. Quarto, ut dicunt iidem, habet communicabilitatem partitiuam. Est enim lapis iste per partes diuisibilis. Significat doctrinam salutarem omnibus gentibus communicabilem et participabilem. Et hoc est quod dicitur in Ps. 147: Mittit crystallum suam, id est firmissimam Scripturam sanctam suam communicabilem et participabilem effecit, sicut bucellas (littera Romana habet sicut frusta panis, et idem intendit et in idem redit.
5. Quinto, ut dicit Dioscorides, ignis de crystallo educitur. "Oppositus etiam lapis iste radiis solis adeo rapit flammam ut aridis fungis ignem praebeat," ut dicit Isidorus. Significat Scripturam sanctam suos deuotos praedicatores siue studentes et auditores ardentes et inflammatos in Deum reddere. Ier. 23: Numquid non uerba mea quasi ignis ardens etc. Eccli. 48: Surrexit Elias quasi ignis, et uerbum illius quasi facula ardebat. Gregorius in homelia Paschali: Verbum Christi "discipulos ardentes pariter et loquentes fecit".
6. Sexto, ut dicit Isidorus, "usus eius ad pocula destinatur" et in eis frigidissimus in aestiuis temporibus et gratissimus reperitur. Significat sapientiae salutaris haustum castissimum et gratissimum, maxime honestis et sobriis ordinatum et praeparatum, iuxta illam formam Eccli. 15: Qui timet Deum faciet bona, et qui continens est iustitiae, apprehendet illam etc. Et infra: aqua sapientiae salutaris potabit illum. In medio Ecclesiae aperuit os eius, et impleuit eum Dominus spiritu sapientiae et intellectus etc. Vnde dicit beatus Augustinus in libro de Confessionibus quod beatus Ambrosius "ministrabat in populo Dei adipem frumenti, laetitiam olei et sobriam uini ebrietatem", uelut praeclarus praedicator et pietatis antistes.
7. Septimo, ut dicit Isidorus, crystallus est lapis clarus et colore aquosus. Significat Scripturam uenerabilem esse sine nube errons et falsitatis, et habere uniuersaliter habitum et aspectum pietatis, Sap. 6: Clara est et quae numquam marcescit sapientia. Et infra 7: Vapor est enim uirtutis Dei et emanatio quaedam claritatis omnipotentis Dei sincera, et ideo nihil inquinatum in illam incurrit. Augustinus in libro Confessionum: "Non habent aliae litterae uultum pietatis huius".
8. Octauo, ut dicit Dioscorides, uirtus crystalli est contra sitim et ardorem. Sic efficacia doctrinae caelestis exsistit et praebetur circa habentes desideria feruida aeternorum, Apoc. 21: Ego sitienti dabo bibere de fonte aquae uitae gratis. Ioan. 7: Si quis sitit, ueniat et bibat etc. Augustinus Super loannem: "Talis erit illa delectatio pulchritudinis ut tibi semper praesens sit, et numquam satieris, immo semper satieris et numquam satieris".
9. Nono, ut dicit idem, iste lapis contritus et melli admixtus et potatus, lacte replet ubera si ex calida causa lac prius amissum est. Etiam in potu sumptus ualet contra cholericam et uiscerum passionem, si non adsit constipatio. Significat sanctam Scripturam bene et rite discussarn et intellectui et sapori diuinitatis siue dulcedinis et deuotionis caelestis adiunctam uel sociatam replere affectiones consolationibus et pastubus spiritualibus amissis quondam resolutionibus carnalibus. Significat similiter earn sic discussam et reductam in finem suum dictum et usum eius debitum ualere omnino contra omnes defectus et passiones animae, maxime ubi non obsistat spiritualis constipatio, id est induratio uel obstinatio uoluntatis contrariae, Prou. 25: Mel inuenisti; commede quod sufficit tibi etc. Is. 55: Venite et emite absque argento, et absque ulla commutatione uinum et lac. Propterea dicebat beata Agnes, ut refert Ambrosius: "Mel et lac ex eius ore suscepi" etc. Augustinus in VII libro Confessionum: "Verbum tuum, Domine, caro factum est ut infantiae nostrae lactesceret sapientia tua". Prou. 30: Omnis sermo Dei clypeus est etc.
<Cap. 30: De cerauno>
1. Ceraunus, ut dicit Isidorus, est lapis crystallo similis, caeruleo colore infectus, et est apud Germaniam. Alter est Hispanicus rutilans ut flamma. Hi cadunt de locis tonitrui et dicuntur "contra uim fulgurum opitulari," ut dicit idem. Idem dicitur in Lapidario qui caste gent eos, non feritur a fulmine ipse neque domus uel uilla ubi adfuerit. Valent ad praelia superanda, ad causas uincendas et ad dulces somnos.
2. Significant iudiciorum comminationes atque terrores siue filiales timores, quas et quos, qui rite gent in mente et habet prae oculis in memoria semper non potest feriri ab aeternae mortis iaculis, nec in anima nec in corpore. Non etiam potest superari ab hostilibus impugnationibus uel ab humanis machinationibus, immo secure in spe aeternae uitae mente quiescit, Eccli. 33a: Timenti Deum non occurrent mala, sed in tentatione Deus illum conseruat et liberat a malis. Exemplum ponit beatus Hieronymus de quadam sancta muliere quae timens iudicia Dei se reclusit super quendam fluuium 40 annis, et sic secure uiuens féliciter in fine migrauit.
<Cap. 31: De corallo>
1. Corallus, ut dicit Isidorus cap. 'De gemmis rubris', nascitur in Mari Rubro uel simili et huiusmodi, et quamdiu tegitur aquis lignum est, sed quando extrahitur et tangit aerem, induratur. Surit autem rami eius sub aqua candidi et molles, sed extracti cum retibus rubescunt et lapidificantur. Hunc Indi reputant pretiosum quemadmodum nos margaritam, ut dicit idem. Dieitur etiam in Lapidario quod creditur resistere contra fulmina, et tempestates repellit a nauibus et domibus. Valet etiam contra omnem fluxum sanguinis, et contra epilepsiam; multiplicat quoque fructus et expedit principia et fines negotiorum; fugat nihilominus diabolica et uaria monstra.
2. Significat sua repraesentatiua rubedine uiua et gratifica et efficacia tam ualida et tam multiformi memoria beatae passionis Christi et aspersionis sanguinis pretiosissimi ipsius habentem et efficientem in anima transformata siue per deuotionem sibi configurata spiritualiter et correspondenter omnes praelibatos effectus. Nam omnino ualent contra fulmina mortalium peccatorum et poenarum infernalium; tempestates pellit tentationum omnium. Valet contra omnem peccati uel notabilis defectus consuetudinem et contra luxuriam. Multiplicat fructus spirituales in anima. Dirigit actus et uitam et mores hominis. Fugat phantasmata omnia quae nocere possunt animae, propter quos dignos effectus dicitur Sap. 14: Benedictum lignum per quod fit iustitia. Vnde cantatur in quadam lignum est, sed quando extrahitur et tangit aerem, induratur. Surit autem rami eius sub aqua candidi et molles, sed extracti cum retibus rubescunt et lapidificantur. Hunc Indi reputant pretiosum quemadmodum nos margaritam, ut dicit idem. Dieitur etiam in Lapidario quod creditur resistere contra fulmina, et tempestates repellit a nauibus et domibus. Valet etiam contra omnem fluxum sanguinis, et contra epilepsiam; multiplicat quoque fructus et expedit principia et fines negotiorum; fugat nihilominus diabolica et uaria monstra.
2. Significat sua repraesentatiua rubedine uiua et gratifica et efficacia tam ualida et tam multiformi memoria beatae passionis Christi et aspersionis sanguinis pretiosissimi ipsius habentem et efficientem in anima transformata siue per deuotionem sibi configurata spiritualiter et correspondenter omnes praelibatos effectus. Nam omnino ualent contra fulmina mortalium peccatorum et poenarum infernalium; tempestates pellit tentationum omnium. Valet contra omnem peccati uel notabilis defectus consuetudinem et contra luxuriam. Multiplicat fructus spirituales in anima. Dirigit actus et uitam et mores hominis. Fugat phantasmata omnia quae nocere possunt animae, propter quos dignos effectus dicitur Sap. 14: Benedictum lignum per quod fit iustitia. Vnde cantatur in quadam sequentia de sancta cruce quae sic incipit 'Laudes crucis attolamus': "Nulla salus est in domo, nisi cruce munit homo, superluminaria" etc. "Neque sensit gladium, nec amisit filium, quisquis egit talia. Haec est scala peccatorum, per quam Christus rex caelorum, ad se traxit omnia. Forma cuius haec ostendit, quae terrarum comprehendit, quattuor confinia. Medicina christiana crux amanda, aegros sana, salua sanos uis diuina tuo sancto numine".
<Cap. 32: De corneleo>
1. Corneolus, ut dicitur in Lapidario, lapis est rufus et obscurus, utilis tamen et pretiosus. Collo enim suspensus uel digito portatus in disceptando homines furentes mitigat. Vim sanguinis ex membro sistit; similiter facit quando patitur femina fluxum.
2. Significat pietatem euangelicam quam qui exemplo et uerbo habet et portat facile se et alios mitigat a feruoribus malis et refrenat a peccatis et consuetudinibus nociuis, I Tim. 4: Pietas ad omnia utilis est etc. Ambrosius De uirginitate: "Nulla merces Deo melior quam ea quae habet pietatis uiscera". Gregorius in Moralibus: "Vae laudabili uitae hominum si remota pietate iudicetur". Idem dicit Augustinus IX libro Confessionum.
<Cap. 33: De dionysio>
1. Dionysius, ut dicit Isidorus libro XVI, lapis est niger uel "fuscus rubentibus uenis conspersus. Vocatur autem ita pro eo quod, si aqua mixtus conteratur, uinum fragrat, et tamen quod in illo minim est, ebrietati resistit".
2. Significat uirum humilem siue religiosum despectum facie, caritatiuum multiformiter in affectione, qui coniunctus gratiae et sapientiae Euangelii, si tribulationem patitur uini, id est deuotionis feruidae caelestis laetitiam ostendit et bonam aedificationem patientiae praetendit. Et quod amplius est, insaniis et furoribus aduersariorum fidei obuiat et occurit quando opus exsistit. Exemplum in apostolis et aliis confessoribus in Ecclesia primitiua qui, quamuis essent pauperculi et despicabiles, sine litteris et idiotae, ut habetur etiam Act. 4, tamen mirabilia in suis actibus et praedicationibus, tribulationibus et persecutionibus faciebant iuxta praefatam formam, ut habetur Act. 4 et ultimo, et in Historia tripartita et ecclesiastica.
<Cap. 34: De diacreo>
1. Diacreos ut habetur in Lapidario, lapis est pallidus, lucens ut beryllus, et est aptus ad responsa a daemonibus obtinenda. Excitat enim daemones et phantasmata et si defuncto quis forsitan applicet illum protinus asseritur se subducere. Nam, ut dicitur ibidem, sacer hic lapis est et auem mors sternit abhorret.
2. Significat praedicationem Euangelii cogentem etiam daemones, ad confessionem ueritatis et fidei, non tantum homines, ut habetur Luc. 4, et Act. 17. Increpat etiam et confundit daemones et phantasmata uitiorum. Applicata etiam cordi hominis in peccato mortali consuetudinario quia non recipitur se subducit et ab eo resilit. Etenim sicut dictus lapis quem mors peccati stemit per consuetudinem omnino abhorret, iuxta illud Act. 13: Quia repellitis uerbum, et indignos uos iudicastis aeternae uitae, ecce conuertimur ad gentes. Et Os. 4: Quia scientiam repulisti, repellam te et ego etc. Exemplum in magis Pharaonis, Exod. 7 et 8, et in magis duobus illis sub beato Matthaeo praedicante, ut habetur in passione ipsius.
<Cap. 35: De echite>
1. Echites, ut dicit Isidorus libro XVI cap. 4, lapis est Indicus et Persicus qui in litoribus oceani inuenitur. Masculus, scilicet et femina; sed masculus durus, femina mollis. Huius duplicis lapidis uirtus est, quia sine eis aquila parere non potest. Vnde et bini semper in aquilarum nidis inueniuntur. Hi etiam alligati parturienti mulieri faciunt partus celeritatem, si non nimis dimittantur apud parientem. Item, ut dicit Dioscorides, et habetur in Lapidario, confert sobrietatem, diuitias, et amorem. Fauorabilem facit etiam et uictorem et prohibet caducorum casum. Item, si de ueneni fraude quis fuerit suspectus, si ille * talis fuerit reus, hic lapis sub cibo eius ubicumque positus, ipsum cibum deglutire non permittit. Quod si lapis subtractus fuerit, cibum deglutire non tardabit. Hic etiam lapis more praegnantis alium lapidem intra se tenet clausum, ut dicit Dioscorides.
2. Significat doctrinam Scripturae uenerabilis facientem parere fructus bonorum operum quae quidem sub gemino Testamento inuenitur semper in animabus appetentibus aeterna, et a uolantibus ad superna. Docet etiam sobrietatem, confert spirituales diuitias et caelestem amorem. Facit etiam fauorabilem apud aeternurn imperatorem. Efficit quoque aduersariorum uictorem. Si quis etiam de fide habetur suspectus, in ea et per earn probatur et iudicatur, Sap. 8: Quid sapientia locupletius quae omnia operatur? Labores huius magnas habent uirtutes. Et supra, eodem libro cap. 7: Cum sit una, omnia potest; et permanens in se, omnia innouat. Et iterum in principio cap. 8: Sapientia autem uincit malitiam etc. Vnde dicit Augustinus Super Genesim ad litteram libro V, quod sacra Scriptura sua "altitudine superbos irridet, sua profunditate attentos terret, ueritate magnos pascit, affabilitate paruos nutrit".
<Cap. 36: De emachite>
1. Emachites, ut dicit Isidorus, lapis est ferrugineus Africus ac Arabicus, sic dictus eo quod cote resolutus in colorem sanguineum mox erumpit. Vt dicit Dioscorides, ualet contra uesicae fluxum et oculorum dolores; contra uenenum et serpentis morsum et uentris fluxum, omnem sanguinem stringit, et maxime muliebrem et gingiuarum. In Plateario autem dicitur frigidae esse et siccae complexionis. Habet etiam, ut dicitur ibi, uirtutem restringendi specialiter fluxum sanguinis. Eapropter dicitur emachites, ab 'emach' quod est sanguis et 'chites' quod est sisto sistis. Vnde ualet hemmoptoicis, id est sanguinem uomentibus, dysentericis quoque singulare praesidium est.
2. Significat uirtutem orationis sanctae quae ad omnia multum ualet assidua, Iac. ultimo; caelosque penetrat, Eccli. 39; claudit et aperit, Iac. ultimo. Quae etiam unicum et uniuersale refugium est contra omnes pestes praedictas et alias, sicut habetur Glossa super I Esdr. 8, sicut etiam correspondenter adaptare potest prudens lector discurrendo per supra dicta singula.
<Cap. 37: De eliotropia>
1. Eliotropia, ut dicunt Isidorus et Dioscorides et habetur in Lapidario, gemma est "uiridis guttis puniceis, uenisque sanguineis superfusa". Et est sic dicta ab effectu, quia si ponitur in aqua radiis solis opposita ebullire facit aquam in uase positam, et resoluit in nebulam, et post paululum resoluitur in guttulas pluuiales. Haec eadem uidetur facere mira, nam posita in pelui in aqua clara radios solis mutat, et ex aeris repercussione obumbrare uidetur radiorum solarium claritatem et quendam inducere in aere consanguineum colorem acsi ex interpositione corporis lunaris ad solem, sol eclipticas pati tenebras uideatur. Et ideo quia uidetur solis posse mutare claritatem, eliotropia, id est solis auersio nuncupatur, ut expresse ponunt praefati auctores tres. Dicit autem Isidorus quod manifestat incantatorum stultitiam et magorum qui in suis prodigiis gloriantur. Illudunt enim hominum aspectibus in his quae operantur, sicut facit gemma ista de qua exemplificando dicit quod herba eiusdem nominis cum quibusdam incantationibus praeadditis fallendo uisum intuentium facit portantem non uideri. In multis aliis gemma haec est commendabilis, quia sanguinem stringit, uenena pellit, nec falli potest qui lapidem istum gent.
2. Significat gemma ista principaliter illos qui, ut plurimum et per se sunt aliorum deceptores, et qui, cum sint mali, quorundam bonorum immo mirabilium actionum et sermonum sunt ostentatores. Per accidens uero pro utilitate aliquorum, et maxime priuato amore dilectorum aliquorum magnorum bonorum temporalium sunt exhibitores et operatores, Eccli. 19: Est solertia certa et ipsa iniqua. Et est qui emittit uerbum certum enarrans ueritatem. Est qui nequiter se humiliat etc.
<Cap. 38: De enidro>
1. Enidros, ut habetur in Lapidario paruus lapis est et modicus, perpetuis distillans guttis, non tamen liquefit omnino uel in aliquo minoratur. Potest enim esse quod illud quod uidetur exire de substantia lapidis, uirtute lapidis condensantis in aqua aerem sibi uicinius propinquantem egreditur de substantia aeris circumstantis. In Lapidario tamen omnino dicitur ita "perpetui fletus lacrimis distillat enidros, qui uelut ex pleni fontis scaturigine manant". Et dicitur ibidem quod de huiusmodi difficile est reddere naturam uel etiam rationem.
2. Significat continuam et fontalem pietatem Crucifixi ad peccatores qui numquam cessat in eos misericordiam refundere et pro illis apud Patrem interpellare, qui se disponunt ad gratiam, Is. 53: Ipse peccatum multorum tulit, et pro transgressoribus orauit. Is. 55: Expandi manus meas tota die ad populum non credentem sed contradicentem mihi etc. I Ioan. 2: Habemus aduocatum apud Patrem Iesum Christum etc. Bernardus in sermonibus et alibi: "Filius ostendit Patri latus et uulnera, mater Filio pectus et ubera".
<Cap. 39: De epistite>
1. Epistites, ut dicunt Isidorus et Dioscorides, est lapillus rutilans et rubicundus, qui ex parte cordis gestatus tutum seruat, compescit seditiones, coercet locustas et uolucres steriles, nebulas et grandines a fructibus terme et oppositus soli ignem et radios emittit. Si hune etiam lapidem proieceris in aquam feruentem, cessat ebullitio eius et post modicum frigescit, ut dicunt iidem.
2. Significat uirtutem deuotionis sanctae siue orationis mundae quarum unaquaeque tutat ab hostibus impugnantibus, proximorum conspirationibus et nociuis daemonum conatibus. Constitutae etiam ante Christum solem iustitiae, inflammant et radiant possessores suos et cessare faciunt feruentes libidines et earum ardores extinguunt. Exemplum de his omnibus in Moyse orante, Exod. 17, et 32, et Num. 11. Et claret multum in beato Benedicto, cuius deuotio, cuiusque munda oratio haec omnia et singula circa eum effecit, sicut habetur in II libro Dialogorum beati Gregorii. Similia contingunt circa beatum Franciscum et plures alios.
<Cap. 40: De exacontalito>
1. Excosticos, ut habetur in Lapidario, lapis est sic dictus eo quod 40 coloribus est distinctus, paruus exsistens multum. Efficit uero oculos hominis intuentis se tremulosos. In Lybia apud Trogoditas inuenitur.
2. Significat Christum pro tempore quo expulit negotiatores de templo bis, scilicet Matth. 21 et loan. 2. Quo quidem tempore cum esset humillimus, zelo tamen domus Dei accensus tamquam omnibus coloribus uirtualibus distinctus, secundum beatum Hieronymum, ut ponit Magister in Historia, oculis tam mirabiliter et stupendo modo supernaturaliter radiauit quod omnes illos negotiatores temerarios se intuentes terruit et timore percussit, et hoc fuit causa dissimulationis eorum.
<Cap. 41: De aere>
Aes has habet condiciones siue proprietates.
1. Nam primo, ut dicit Isidorus libro XVI, inter omnia metalla durius de lapide excocto extrahitur, nam octies uel nouies comburitur antequam extrahatur de lapide et purgetur. Significat doctorem uel praedicatorem sanctae Scripturae longo tempore primo debere discere quae post doceat uel praedicet, et multum debere probari et examinari antequam in publicum prodeat, Tit. 1: Optinentem eum qui secundum doctrinam sanam est fidelem sermonem, ut potens sit exhortari et contradicentes reuincere. Hieronymus Ad Rusticum: "Longo tempore disce quae postmodum docturus es".
2. Secundo, ut dicit idem ibidem, aes uocalissimum est et maximae potestatis, et ideo maxime conuenit usui tubarum, campanarum et cymbalorum propter suam sonoritatem et durabilitatem. Significat apostolos et eorum praedicationes totum mundum replentes, et sono suo constantissime per totum orbem roborantes, iuxta illud Ps. 18: In omnem terram exiuit sonus eorum, et in fines orbis terrae uerba eorum. Chrysostomus De laudibus Pauli: "Quis non miretur quod ex Pauli lingua sermo prosiliens mortem fugat, peccata dissoluit, tenebras fugat, et terram mirifica mutatione conuertit in caelum; tamquam pennatus uolucer totum orbem uolitando".
<Cap. 42: De electro>
1. Electrum, ut dicit Isidorus libro XVI, est uocatum eo quod ad solis radium auro clarius luceat ac argento. Nam solis electrum dicitur efficacius; et hoc metallum nobilius est omnibus metallis. Huius autem tria sunt genera: unum quod ex puro ardore fluit, quod sucum dicitur. Primo enim quando fluit de arbore est liquidum gummi, sed post induratur calore uel frigore in duritiam lapidis perspicui ut crystalli. -- Alterum genus est quod metallicum dicitur, quod inuenitur in pretio. -- Tertium genus est quod constituitur de tribus partibus auri et una argenti. Electrum uero quod naturale est, huius est naturae ut in conuiuio ad lumina clarius cunctis metallis fulgeat et uenenum prodat. Nam si id infundas stridorem edit et in colores uarios in modum arcus caelestis se mutare subito consueuit. De electro autem artificiali tertio dicit Gregorius Super Ez. sic: "Dum aurum, inquit, miscetur cum argento, argentum ad claritatem crescit; aurum uero cum claritate argenti temperaturn uirtutem suam non perdit, sed tantummodo ad decorem coadmixti argenti aliquantulum expallescit". Electrum etiam uerum primum, scilicet "a quibusdam harpago dicitur eo quod attractu siue attactu digitorum accepto calore omnia folia et paleas et uestimentorum fimbrias rapiat" et attrahat, ut dicit Isidorus libro XVI.
2. Significant haec tria genera electri circa Christum siue Verbum incarnatum tria praecellentia et multum ualde notabilia et memoria digna. Primum enim electrum quod auro et argento clarius lucet et dicitur efficacius, significat in eo fontalem et aeternam sapientiam originaliter radiantem super angelos et animas atque refulgentem, et omnia uenenosa spiritibus manifestantem et conuincentem qua omnia creauit, disposuit et ordinauit, gubernat et regit et conseruat, iuxta Illud Ps. 103: Omnia in sapientia fecisti etc. - Secundum electrum metallicum significat in eo radiantem mundo pretiosae sanctitatis constantiam et perseuerantiam quam tenuit et in qua uixit et mortuus est, iuxta illud Phil. 2: Factus obediens usque ad mortem etc. - Tertium electrum quod fit ex auro et argento, significat in eo duplicem naturam unitam. Dura enim, secundum Gregorium in Moralibus et Super Ez., assumpsit humanam naturam in unitatem diuinae personae, quasi ex auro inuentus est Deus et quasi ex argento inuentus est homo, iuxta illud "Perfectus Deus, perfectus homo" etc.
<Cap. 43: De ferro>
Ferrum has habet condiciones siue proprietates.
1. Primo enim, ut dicit Isidorus, a feriendo est dictum. Sua enim duritia ferit et domat et concutit omnia genera metallorum. Quod quidem, quamuis de terra originem contrahat, durissimum tamen est et solidissimum, et ideo omnia alia comprimit et dilatat. Significat potentiam iustitiae et ueritatis euangelicae quae non potest domari aut concuti, sed omnia domat et concutit, rebelles percellit et animaduertit, obedientes uero et tractabiles dilatat et extollit, III Esdr. 4: Veritas uincit et obtinet et inualescit in saecula saeculorum; et iterum ibidem: Super omnia autem uincit ueritas. Et Ioan. 8: Cognoscetis ueritatem, et ueritas liberabit uos. Et Ps. 116: Veritas Domini manet in aeternum. Chrysostomus De laudibus Pauli homelia 4: Hoc est proprium mendacii, ut tempore procedente deficiat; ueritate semper inualescente et proficiente et triumphante.
2. Secundo, ut dicit idem, usus ferri utilior est homini et in pluribus quam usus alicuius metalli, uel etiam auri. Sine ferro enim nec respublica tute agitur, nec iura publica conseruantur, nec malitiae reprimuntur. Sine ferro etiam nullum opus mechanicum exercetur, nullum aedificium perficitur, nulla agricultura operatur, nec etiam panis de terra acquiritur, et etiam iam acquisitus et paratus sine eo congrue non comeditur. Significat sine iustitia et ueritate nil posse fieri bene et nullum posse digne aliquid agere, et sine ea neminem bene ualere uiuere, Tob. 14: Seruite Domino in ueritate, et inquirite ut faciatis quae placita sunt illi. Eccli. 4: Pro iustitia agonizare pro anima tua, et us que ad mortem certa pro iustitia, et Deus expugnabit pro te inimicos tuos. Bernardus Super Cant.: "Nil gloriosius hoc testimonio, cum ueritas in mente fulget, et mens in ueritate se uidet".
3. Tertio, ut dicit idem, ferrum sequitur adamantem lapidem pretiosum eique semper subicitur et obedit, etiam praesente argento uel auro. Significat hominem ueritatis et iustitiae siue euangelicae constantiae et perseuerantiae sequi in fide et efficiacia semper Christum et nil sitire nisi hunc crucifixum, iuxta illud Phil. 3: Sequor autem si quomodo comprehendam in quo et comprehensus sum a Christo Iesu. Ioan. 8: Qui sequitur me, non ambulat in tenebris, sed habebit lumen uitae. Eccli. 23: Magna gloria est sequi Dominum etc. Exemplum in apostolis et discipulis et aliis mendicantibus religiosis.
4. Quarto, ut dicit Constantinus, ferrum candens, si in uino fuerit exstinctum, ipsum spleneticis et aliis morbidis medicinale efficit. Significat zelum ueritatis ardentem in homine pro eo et ex eo morientem esse infirmis Ecclesiae ad aedificationem, sicut patet in omnibus apostolis et martyribus quorum passionibus multi in Ecclesia profecerunt, iuxta sententiam ad hoc Saluatoris loan. 12: Nisi granum frumenti etc. usque multum fructum affert, sicut habetur multipliciter in Historia ecclesiastica et similiter plurimum in Historia tripartita et sanctorum legendis.
<Cap. 44: De gemma>
1. Gemma, ut dicit Isidorus libro XVI, sic dicitur eo quod luceat instar gummi. Gemmae siquidem magnum decorem uarietate colorum praebent auro. Ideo autem, ut dicit idem, uocantur pretiosae quia rarae sunt, id est came. Omne enim rarum magnum et pretiosum uocatur, sicut scriptum est 1 Reg. 3: Et sermo Dei erat pretiosus, id est rarus. Est autem gemmis diuinitus indita uirtus sicut et herbis et eo amplius. Quarum quaedam in uenis terme inueniuntur et cum medullis effodiuntur. Quaedam a profundo maris euomuntur et generationis ipsarum locus ignoratur, et tales gemmae semper in litoribus maris et fluuiorum glaceis reperiuntur. Quaedam uero in corporibus auium et reptilium saepius procreantur. Quaedam nihilominus in uentribus piscium absorbtae inueniuntur. Vndecumque autem gemmae ueniant incredibili uirtute diuinitus probantur insignes, quando nobiles sunt et ueraces. Nam ut dicit Isidorus cap. 'De gemmis aureis', "in quibusdam autem gemmarum generibus ueras a falsis discernere magna est difficultas". Nam saepe illae quae sunt falsae et sophisticae ueris uidentur ita similes, ut uix possint uere a sophisticis deprehendi. Vt enim ponit Isidorus "quidam pro smaragdo uitrum arte inficiunt et fallit oculos quaedam uiriditatis similitudo subdola. Sine fraude enim nulla mortalium uita est, ut dicit idem. Omnes autem non translucidas gemmas caecas appellare" solemus, eo quod densitate sui iudicantur quia plus uirtutis saepe latet in paruulo adamante ferrugineo et obscuro quam in sardonico lucidissimo uel beryllo.
2. Significant gemmae uerae in generali sumptae multitudinem electorum siue eorum uirtutum et gratiarum, iuxta illud Prou. 20: Multitudo gemmarum, labia scientiae. Gemmae uero sophisticae siue falsae significant multitudinem haereticorum et hypocritarum siue ipsorum uitiorum palliatorum, iuxta illud Sap. 4: Multigena autem impiorum multitudo non erit utilis. De primis, Bernardus De consideratione: "Nulla splendidior gemma humilitate et omni ornatu praecipue sacerdotis". "Quam pulchra et praecipua gemma morum uerecundia in uita et in uultu adolescentis". De secundis, Bernardus ibidem: "Quae utilitas parietes fulgere gemmis et Christum in paupere fame periclitari." "Sic enim paulatim gemmis animarum corona priuatur".
<Cap. 45: De gagate>
1. Gagates, ut ponit Isidorus libro XVI, lapis est rudis et tamen quasi specialiter pretiosus et uirtuosus, qui primo in Sicilia in Gagante fluorine est repertus fluore fluminis ad litora tractus; unde et nominatus; licet in Britannia sit plurimus et eximius, ut dicit idem. Est autem duplex: glaucus et niger. Niger auteur planus est et leuis et facile combustibilis igni appositus sicut thus. Incensus autem odore suo fugat serpentes, demoniacos prodit, et daemonibus contrarius esse putatur. Virginitatem prodit, quia aqua eius bibita, si bibens est uirgo non urinabit; si non est uirgo statim urinam emittit etiam contra uoluntatem suam. Et sic uirginitas uel corruptio per ipsum probatur Item, idem lapis tam niger quam glaucus attractu digitorurr calefactus paleas leues. sibi appositas attrahere consueuit. Potu: autem eius, id est de eo puluerizato confert hydropicis, quia nociuurr, consumil: humoiem et dicitur confortare epar forsan sua siccitate el etiam occulta qualitate. Item, puluis eius dentes roborat debiles el lassatos. Item, multum dicitur ualere contra phantasmata et nocturna daemonum uexationes. Item, eius suffumigatio prodit multa quac casu aliquo sunt ablata. Item, dicitur sedare dolores uentris quando stomachui s patitur casu aliquo subuersionem. Item, iuuat contra praestigia et carmina dira resoluit, ut dicitur in Lapidario. Item ualde accelerat partum et adiuuat parientem, ut dicitur in Lapidario. Vnde si lapis tam grossus et rudis tanta mirabilia operatur, nullus propter exteriore:m faciem uilipendendus est quamdiu uirtus latens interius ignoratur. De hoc ipso lapide dicit Isidorus: "Mirum ualde, quia in aqua accenditur, in oleo uero exstinguitur" quod est singulare penitus inter plurimas condiciones ipsius.
2. Significat iste lapis in duplici sua specie, uenerabilem doctrinann Veteris et Noui Testamenti habentem spiritualiter omnes et singulas praelibatas per ordinem proprietates et efficacias quas habet iste lapis duplex materialiter. Nam instar istius lapidis minus utilibus eius condicionibus praetermissis et prudentiae lectoris dimissis, ipsa est quae fugat et conuincit haereticos, confutat et horret et odit uitia et peccata, contrariatur eis et manifestat possessores eorum. Distinguit castos ab incestuosis. Recipitur inflammatius siue amorosius ab habentibus aquam gratiae, et exstinguitur potius in habentibus oleum adulationis siue consolationis mundanae, sicut sapiens et deuotus considerator potest ordinate adaptare et reducere haec et alia supra de isto eodem lapide praelibata, Sap. 9: Scit i sapientia omnia et intelligit, et deducet me in operibus meis sobrie, et custodiet me in sua potentia. Et accepta erunt opera mea etc. Hieronymus in Epistolis: "Si uniuersa seruabis quae scripta surît, Deus erit memoria tua, et tu in Deo reuerteris" etc.
<Cap. 46: De galactite>
1. Galactites, ut dicit Isidorus libro XVI, est lapis coloris cinerei, gustu suauis. Qui, si digitis attactus fuerit quemdam lacteum humorem emittit. Hic lapis, ut dicit Dioscorides, in ore clausus turbat mentem; circumdatus collo ubera lacte replet; alligatus femoribus dat faciles partus; mixtus aqua et sale, si circumspergatur ouili oues lacte replentur, et scabies fugatur ab eis, ut ponit idem.
2. Significat religionem probatam quae quidem est cinerei coloris ratione habitus poenitentialis et mortificationis carnis. Gustu suauis ratione consuetudinariae unctionis siue caelestis consolationis. Attrita uero, id est familiariter et frequenter a saecularibus suo modo requisita, emittit humorem lacteum, id est Euangelii condescendens pabulum. In ore clausa, id est bene a saecularibus considerata cum sua perfectione, turbat mentem, quia dat eis de suae fragilitatis et infirmitatis recognitione dolorem. Circumdata collo ubera lacte replet, quia animas siue affectiones religiosorum seu alumnorum suorum proposito firmo in ea uotiue manentium caelestibus suauitatibus et refectionibus semper magis magisque auget et complet. Alligata femoribus dat faciles partus, quia firmiter cohaerentibus castitati et perpetuae honestati tribuit facultatem ampliorem bonorum operum et meritorum sacrorum specialium. Mixta etiam aqua et sale, id est exempla sua bona et documenta praebens cum gratia et discretione et ea per uniuersalem Ecclesiam diffundens facit quod oues, id est credentes, lacte doctrinae simplicis et gratiae caelestis repleantur; et scabies pruriginis uitiorum et concupiscentialium desideriorum ab eis amoueatur. Exemplum de his omnibus in apostolis et discipulis, Act. libro per totum; in Itinerario quoque Clementis, et libro De laudibus Pauli, in Historia etiam ecclesiastica et tripartita. Exemplum etiam in fratribus Praedicatoribus et Minoribus, quorum Ordines experientia certa in certis personis eorum ad imitationem apostolorum, praemissa omnia tamquam instituti a Deo spiritualiter in uniuersali Ecclesia faciunt. Vnde Augustinus De ciuitate Dei: "Véra religio a terrena cupiditate aliqua nequaquam est instituta, sed plane caelestem ipsa instituit ciuitatem".
<Cap. 47: De gelacia>
1. Gelacia ut dicunt Isidorus et Dioscorides, gemma est candida habens speciem grandinis in figura, et est tantae frigiditatis quod numquam ab igne calefit.
2. Significat uirgineam castitatem in beata Maria candida et praeclara quae tantum ea emicuit ut numquam ab igne alicuius concupiscentiae potuerit inflammari, et quod amplius est, non potuerit ab aliquo concupisci carnaliter, ut etiam testantur Iudaei, cum tamen esset speciosissima mulierum, Eccli. 50: Quasi flos rosarum in diebus uernis, et quasi Nia quae sunt in transitu aquae etc. Vnde de ea cantat Ecclesia: "Vidi speciosam sicut columbam ascendentem desuper riuos aquarum cuius inaestimabilis odor erat nimis" etc.
<Cap. 48: De geraticero>
1. Geraticerus, ut habetur in Lapidario, lapis est niger, sed "superat uirtute colorem quem prius ablutum, si quis ore gestauerit", coniecturare uel etiam exprimere uel innuere, "mox poterit id quod cogitat de se alter", sicut dicitur in Lapidario. Dilectum reddit et amabilem eum super quern est; sicque probatur uirtus eius. Nam si corpus alicuius inunctum fuerit melle, et muscis expositum, relinquent eurn muscae si praesens fuerit lapis iste. Sed si lapis subtrahatur, sugent eum et corrumpent.
2. Significat gratiam Spiritus Sancti quae munde et digne corde portata et ore uersata reddit hominem non solurn religiosum et castum in uita, quod designatur per nigredinem huius lapidis, sed illuminatum ad cognoscendum uersutias diaboli uel hominis circa se uel etiam alios, sicut faciebat in apostolo, II Cor. 2, qui se dicebat se non ignorare cogitationes Satanae. Exemplum narrat beatus Hieronymus de quodarn sancto sene Paulo simplice qui habebat hanc gratiam, ut ingredientes in ecclesiam senes aspiceret et ex ipsa facie cogitationes hominum sciret. Vidit uero semel unum intrantem nigerrimum et exeuntem lucidum superueniente contritione, et Deum laudauit. Reddit etiarn gratia Spiritus Sancti dilectum Deo et hominibus, sicut patet in Moyse, Eccli. 45a. Cuius quoque uirtus probatur quia quantacumque delectatio et solatium carnale habenti earn et conseruanti offeratur a diabolo, mundo et carne, ut a Christo recedat, omnes ipsas muscas, tentatores scilicet et tentationes, fugat et repellit nihilque ei nocere possunt uirtute et praesentia gratiae. Si autem gratia relinquatur uel per peccatum aut mali complacentiam subtrahatur, suggunt talis hominis animam daemones et possident earn, iuxta illud I Par. 28: Si quaesieris eum, inuenies; si autem derelinqueris eum, proiciet te in aeternum.
<Cap. 49: De iaspide>
Iaspis, qui est sextus in rationali Aaron, et tertius in operimento angeli et primus in fundamento ciuitatis caelestis, has habet condiciones siue proprietates.
1. Primo enim, ut dicunt Isidorus et Dioscorides et habetur in Lapidario, est gemma principaliter in suo colore uiridis multum amoena et gratiosa. Significat in Christianis uirorem fidei immarcessibilis cum amoenitate gratiae et consolations caelestis, Prou. 11: Iusti autem quasi uirens folium germinabunt. Iob 39: Circuit montes pascuae suae et uirentia quaeque perquirit. Dicitur de uiro iusto et religioso Gregorius in Moralibus: "Buxus ad hoc ponitur in ecclesia, ut uiriditatem fidei in Christians repraesentet et ex hoc infidelis erubescat".
2. Secundo, ut dicunt iidem, refrigerat interiorem ardorem, reprimit febrem et hydropsim in his qui gestant ipsum caste. Significat gratiam Dei remittentem ardorem ambitionis, refrenantem febrem concupiscentiae carnalis, supprimentem hydropsim auaritiae mundialis in omnibus qui eam conseruant in se cum sollicitudine, Matth. 11: Venite ad me, et inuenietis requiem animabus uestris. Eapropter dicebat apostolus: Gratia Dei sum id quod sum etc. Is. 54: Ponam iaspidem pro pugnacula tua etc. Augustinus in libro Confessionum: "Domine, ecce omnia dura, et tu solus requies". Exemplum in beato Benedicto, II Dialogorum, quando adueniente gratia recessit omnis libidinosae tentationis ardor.
3. Tertio, ut dicunt iidem, uirtute singulari confert laetitiam et confortationem et contrariatur melancholiae qualitati. Significat uenerabilem Scripturam cuius conuersatio et conuictus, ut habetur Sap. 8: non habet amaritudinem uel taedium, sed laetitiam et gaudium. Ioan. 15: Haec locutus sum uobis, ut gaudium meum in uobis sit, et gaudium uestrum impleatur. Vnde Damascenus in libro suo uocat eam paradisum recreantem et fragrantem.
4. Quarto, ut dicunt iidem, resistit diuersis pestilentiis quae soient in aere generari. Sic gratia Dei uel etiam Scriptura uenerabilis obuiat diuersis tentationibus et pestilentiis quae soient in mentis aethere oriri uel generari, Eph. ultimo: Accipite armaturam Dei, ut possitis resistere in die malo, et infra et gladium spiritus quod est uerbum Dei. Vnde dicit Adamantius Super Ios. 15, quod uerba Scripturae sunt uirtuosiora quam carmina aliqua, etiam naturaliter incantantium uenenata.
5. Quinto, ut dicunt iidem, uanas suspiciones fugat. Sic Scriptura uenerabilis indebitas phantasias expellit, Apoc. 20: Scribe, quia haec uerba fidelissima sunt et uera. Ioan. 6: Domine, ad quem ibimus? Verba uitae aeternae habes. Vnde secundum Augustinum, Super loan.: Ipsa Scripturarum ueritate et uirtute arcentur daemons et fugantur errores et confunduntur fictores.
6. Sexto, ut dicunt iidem, fluentem compescit sanguinem et sudorem. Significat gratiam Dei uel etiam Scripturam uenerabilem claudere uiam peccatis mortalibus et superfluitatibus uitiorum siue defectuum, Sap. 4: Properauit eum, Dominus, educere de medio iniquitatum, quoniam gratia Dei est in sanctos eius, et respectus in electos illius. Eccli. 15: Si uolueris mandata conseruare, conseruabunt te etc.
7. Septimo, ut dicunt iidem, incantantionibus et maleficiis resistit. Significat uenerabilem Scripturam suggestiones haereticorum uel etiam artes daemonum confutare, Hebr. 4: Viuus est sermo Dei et efficax et penetrabilior omni gladio. Eccle. 8: Sermo eius potestate plenus est. Vnde dicebat beata Agatha quod Christus solo sermone restaurat uniuersa; quod ipsum habetur Sap. 16.
8. Octauo, ut dicunt iidem, iuuat parturientem et inter pericula facit tutum. Significat uenerabilem Scripturam conferre ualde conantibus producere bona opera et cumulare bona merita, reddere quoque animam tutam inter hostilia iacula, Prou. 30: Omnis sermo Dei clypeus ignitus est sperantibus in se. Ioan. 6: Verba quae ego locutus sum uobis, spiritus et uita sunt. I Par. 23: Si quaesieris eum, inuenies etc. Exemplum in beato Martino qui, ut habetur in uita sua, impeditus in uia a diabolo dicente quod aduersaretur ei quocumque iret, respondit per Scripturam: Dominus mihi adiutor est, non timebo etc.
9. Nono, ut dicunt iidem, sordes oculorum purgat et uisum acuit et conforte Significat uenerabilem Scripturam malas affectiones siue nocuas ignorantias purgantem; intellectum quoque eleuantem et roborantem, II Cor. 3: Vsque in hodiernum diem manet uelamen super cor eorum. Nos autem reuelata facie gloriam Dei speculantes in eandem imaginem transformamur a claritate in claritatem etc. Exemplum in sancto patre in quo, ut dicit Hieronymus De uitis patrum, tanta erat gratia, ut paucis uerbis Scripturae omnem hominem consolatum dimitteret et clarificaret.
10. Decimo, ut dicunt iidem, conformatur aeri, ut sit in sereno serenus, et in nubilo nubilus. Significat praelatum bonum et discretum omnibus subditis pro modo suo sapienter mores gerentem more apostolico, I Cor. 9: Omnibus omnia factus sum, ut omnes saluos facerem. Rom. 1: Sapientibus et insipientibus debitor sum etc. II Cor. 11: Quis infirmatur, et ego non infirmor etc. Exemplum in beato Paulino Nolano episcopo qui, ut habetur in III Dialogorum pro filio uiduae se exponens et seruiens totum populum suum de captiuitate cum illo secum reduxit.
11. Vndecimo, ut dicunt iidem, in montibus Sychiae inuenitur optimus et a gryphonibus custoditur quemadmodum smaragdus, ne ab hominibus eius copia habeatur. Sic Scriptura uenerabilis quae praecipue inuenitur in auctoritate et dignitate Romanae Ecclesiae a daemonibus, haereticis et philosophicis impeditur ne ab hominibus ad salutem accipiatur siue recipiatur, Ps. 86: Fundamenta eius in montibus sanctis. Eccli. 26: Fundamenta aeterna supra petram solidam etc. Il Tim. 2: Philetus et Hymenaeus exciderunt ex ueritate et subuerterunt quorundam fidem. Exemplum in haereticis et tyrannis et philosophis etc., de quibus in Historia ecclesiastica.
12. Duodecimo, ut dicunt iidem, huius species sunt 17; tot autem creditur habere speciales uirtutes quot habet diuersas uenulas et colores sub uiridi principali colore eius. Significat sanctorum siue electorum aut religiosorum uel etiam praelatorum uniuersitatem et eorum uirtutum et gratiarum multiformem efficaciam et uarietatem sub una fide uirenti principaliter in matre Ecclesia siue ecclesiastica unitate, I Cor. 12: Diuisiones gratiarum sunt etc. alii datur per Spiritum sermo sapientiae, alii etc. Haec autem omnia operatur unus atque idem Spiritus etc. Rom. 12: Habentes donationes etc. Exemplum in religiosis mendicantibus gratiam quam acceperunt in alterutrum illam administrantibus apostolico more et beati Petri exhortatione, 1 Canon. 4.
<Cap. 50: De hyacintho>
Hyacinthus undecimus lapis in fundamento ciuitatis lerusalem caelestis, sicut habetur Apoc. 21, has habet condiciones siue proprietates.
1. Nam primo, ut dicit Isidorus libro XVI, lapis est caeruleus et sapphiro uicinus aliquantulum ex colore nomen habens, ut dicit idem. In Ethiopia inuenitur optimus. Qui nec est nimis clarus nec nimis obscurus, sed ex utriusque temperamento mediocriter est refulgens. Significat religiosum et pium siue sanctum hominem discreto modo conuersantem et debito modo in omnibus se habentem circa exempla et documenta, II Cor. 10: Non superextendimus nos ne gloriemur in aliena regula, sed sumus metientes nosmetipsos uobis. Rom. 12: Rationabile obsequium uestrum, id est discretum secundum quod dicit Glossa: "Ne scilicet quid nimis faciatis". Bernardus Super Cant.: "Discretio omni uirtuti ordinem ponit, modum tribuit et decorem et dignitatem".
2. Secundo, ut dicit idem, ad sculpendum est durissimus, non tamen inuictus, quia ab adamante scribitur et signatur. Significat uirum bonum esse durissimum ad recipiendum impressiones haeretici uel diaboli, aptissimum tamen ad recipiendum Scripturas et sacramenta Christi, II Cor. 1: Qui autem confirmai nos uobiscum in Christo, et qui signauit nos Deus, qui et dedit nobis pignus Spiritus Sancti. II Cor. 3: Epistola uos estis, scripta non attramento, sed Spiritu Dei uiui, in tabulis non lapideis, sed cordis carnalibus. Exemplum in beata Agatha quae, ut habetur in passione sua, dicebat: "Medicinam carnalem corpori meo numquam exhibui, sed habeo Dominum lesum Christum qui solo sermone restaurat uniuersa". Vnde beatus Ignatius dicebat tyranno: "Scriptum est in corde meo dulcis amor meus Jesus Christus". Et post mortem litteris aureis sic inuentum est.
3. Tertio, ut dicit Dioscorides, iste lapis mirabilis est quia aeri maxime se conformat ut in sereno sit serenus, et in nubilo nubilus. Significat bonum uirum omnibus scientem gerere mores et secundum gradum et locum et tempus et casum singulis se conformantem, I Cor. 9: Factus sum infirmis infirmus; Iudaeis Iudaeus etc. ut omnes lucrifacerem. Vnde scribitur de beato Dominico et de beato Benedicto quod omnibus sese praebebant affabiles.
4. Quarto, ut dicunt iidem, confert laetitiam et contrariatur melancholiae, confortatque cor et uigorat neruos, dulcem etiam dat saporem, maxime quando bene similis est sapphiro. Significat euangelicam sapientiam laetificantem et confortantem, uigorantem et dulcorantem, Ioan. 6: Verba quae ego locutus sum uobis, spiritus et uita sunt. Ter. 15: Factum est mihi uerbum tuum in gaudium et laetitiam cordis mei, quoniam inuocatum est etc.
5. Quinto, ut dicit idem, fugat uanas suspiciones et resistit pestilentiis aeris. Significat orationis uirtutem et efficaciam siue deuotionis pietatem uirtuosam et pontificam haec omnia spiritualiter facientem. Nam fugat phantasmata tam suspicionis quam uanitatis, et obuiat omnibus daemonum pestiferis tentamentis et machinamentis. Propterea dicebat Saluator, Matth. 26: Vigilate et orate, ne intretis in tentationem. Exemplum in beato Antonio monacho, de quo scribit Hieronymus De uitis patrum, quod orando superabat a philosophis submissis ad eius casum. Simile fecit, ut dicitur ibi, quidam monachus Publius nomine qui sua oratione daemones missos a luliano apostata in Italiam de ultra mare per decem dies detinuit nec transire permisit, qui reuersi confessi sunt haec eadem mittentibus se.
6. Sexto, secundum omnes qui de gemmis tractant, tanto in suis effectibus est efficacior quanto in colore et substantia sapphiro propinquior. Et talis hyacinthus ueneno obuiat et toxico contrariatur, ut dicit Dioscorides. Significat uirum religiosum tanto magis uigere conuersatione sancta et aedificatione ecclesiastica quanto magis configuratur Christo in moribus et animae bonitate substantifica. Et talis homo praecipue obuiare potest efficaciter haereticae prauitati et daemoniacae machinationi et malorum hominum uitiis et fermentationibus toxicatis. Exemplum in apostolo, II Cor. 10: In carne enim ambulantes, non secundum carnem militamus. Arma militiae nostrae non sunt carnalia sed potentia Deo etc. Rom. 15: Non enim audeo aliquid loqui eorum, quae per me non efficit Christus. II Cor. 13: Non possumus aliquid aduersus ueritatem, sed pro ueritate. Eapropter dicitur 2 hom. Chrysostomi De laudibus Pauli quod Paulus tyrannos et daemones et omnes potentatus, diuitias et honores, delicias et decores pro nihilo ducebat; et quod plus est, ut habetur in eodem libro, "uestimenta eius daemonibus terrori erant".
<Cap. 51: De iride>
1. Iris, ut dicit Isidorus libro XVI, lapis hexagonus, id est sex angulorum, qui primo in Arabia iuxta Mare Rubrum est inuentus, nunc autem in locis pluribus inuenitur, scilicet in Germania et in Hibemia et in multis regionibus aquilonis. Est autem in colore perspicuus ut crystallus, et ei ualde similis, ut dicit idem. Dicitur autem iris per similitudinem arcus caelestis, quia percussus a sole sub tecto species et colores arcus caelestis in proximos parietes oppositos repraesentat, ut dicit idem. Easdem creditur habere uirtutes quas et beryllus siue proprietates, nisi quod tantae non inuenitur quantitatis, ut dicit Dioscorides. Cooperari autem dicitur hic lapis parienti, ut uel citius pariat uel ut saltem dolores partus facilius euadat et non tantum de periculo pertimescat.
2. Significat uirum iustum gemina cantate et quattuor uirtutibus communitum circa Christi passionem habituatum et uersatum. Qui quidem uita conspicuus et exemplorum et documentorum uarietate gratiosa praefulgidus proximis multiformem aedificationem refundit. Cooperatur etiam omni uolenti ferre bonos fructus et salutares etc. Exemplum in apostolo Paulo. Exemplum in beato Petro et in. aliis, in Apostolicis Actibus per totum. I Petr. 4: Vnusquisque sicut accepit gratiam, alterutrum illam administrantes sicuti boni dispensatores multiformis gratiae Dei.
<Cap. 52: De hyaena>
1. Hyaena lapis, ut dicit Isidorus et habetur in Lapidario in oculis hyenae bestiae inuenitur, qui si sub lingua hominis fuerit portata ipsum diuine praedicere multa facit.
2. Significat Euangelium siue sacram Scripturam quae portata et habita in affectu et memoria de aeternis et diuinis facit plurima loqui, et de futuris circa finem bonorum et malorurn hominum; similiter praeloqui, iuxta illud Eccli. 37: Anima uiri sancti, id est in firmitate Scripturae sanctae fundati, enuntiat aliquando uera, quam septem circumspectores positi in excelso ad speculandum, id est uniuersitas philosophorum uel rhetorum uel doctorum aliarum omnium scientiarum. Ratio est in promptu: quia scientes bene ipsam Scripturam et uiuentes secundurn eam sententias dant secundum earum formam, et ideo oportet ita euenire quia, Matth. 5: Vnus apex non praeteribit a lege etc. Et Matth. 24: Caelum et terra transibunt etc.
<Cap. 53: De caumo>
1. Caumus, ut habetur in Lapidario, est lapis colore nunc albus, nunc subniger, nunc subrubicundus, nunc uariis coloribus distinctus. Dicitur autem sic a cauma caumatis, et est idem quod incendium, nam in locis calidis et sulphureis inuenitur. Cuius uirtus est curare hydropsim, diuersis imaginibus et figuris sculpitur et politur.
2. Significat hypocritas et haereticos et alios fictos homines uarios habitus et actus ad aliorum, et maxime simplicium, deceptionem, praetendentes sub specie recti siue uariae religionis. Qui quidem ab ambitionis ardore siue concupiscentia ortum suae fictae sanctitatis uariae ducentes non intendunt finaliter uirtuti, sed suae ambitionis extinguendae per haustum dignitatis siti, et donec ad hoc pertingant, non cessant sub dolis repraesentationibus religionis uariae se coram aliis diuersimode sculpere et polire. Sed iuxta Saluatoris uocem, Matth. 23: Vae eis, quia sunt sicut sepulchra dealbata, quae apparent aforis hominibus speciosa, intus autem pleni sunt spurcitia et iniquitate etc. Gregorius in Moralibus: "Hypocrita quasi quot uitiis plenus est, quasi tot stercoribus in conspectu aeterni iudicis illius pectus foetet, et quasi ipse sibi tacitus dormit, ubi eos quos possidet diabolus quiescere non permittit, sicut diabolus eum".
<Cap. 54: De cabrate>
1. Cabrates, ut dicit Dioscorides, est lapis translucidus crystallo similis qui creditur dare eloquentiam, honorem et gratiam; et defendit a noxiis et uenenosis; et curat tumorem epatis et splenis, ut dicit idem.
2. Sic sapientia cael stsi facit hominem eloquentem, honorabilem et gratiosum, si in corde portetur et ore cum deuotione. Defendit etiam a uitiis et peccatis, hereticis et pestiferis uiris siue corruptis et uenenatis et uenenosis. Curat etiam a superbia mundi et uanitate dissoluti saeculi, Sap. 8: Habebo propter sapientiam claritatem ad turbas et honorem apud seniores iuuenis, et acutus inueniar in iudicio etc. Vnde Hieronymus Ad Nepotianum et alibi: "Ama Scripturam sanctam et amabit te sapientia". Idem Ad Nepotianum: "Ama scientiam Scripturarum et carnis uitia non amabis".
<Cap. 55: De calcophano>
1. Calcophanus, ut habetur in Lapidario, est lapis niger colore depictus, qui gestatus in ore dicitur clarificare uocem et defendere a raucedine fauces, ut habetur ibidem.
2. Significat disciplinam sacrae theologiae quae exteriora reddit praeclara in uita et fama atque doctrina, et interiora siue supermentalia ab omni incursu malo siue perturbatione defendit. Propterea dicitur, Prou. 4: Audite fui disciplinam patris uestri, et attendite ut sciatis prudentiam; et infra: Tene disciplinam, ne dimittas eam; custodi eam quoniam ipsa est uita tua etc.
<Cap. 56: De ligurio>
1. Ligurius, ut dicit Isidorus libro XVI, lapis est in colore similis electro, generatus inter arenulas de urina lyncis bestiae. Huius uirtus est, ut dicit Dioscorides, paleas attrahere, dolorem stomachi sedare, et fluxum perturbati uentris stringere. Valet ictericis et discoloratis, quia perditum colorera restituit, ut dicit idem.
2. Significat uerbum euangelicum attrahere illos qui sunt sine abundantia gratiae Dei, dolores animae pellere, fluxum omnis mortalis uitii restringere, et sensum debitum et conuersationis laudabilis aspectum conferre seu reddere, Sap. 7: Venerunt mihi omnia bona pariter cum illa, id est cum sapientia euangelica, et innumerabilis honestas, id est infinitae diuitiae siue delectationes spirituales et remedia contra pericula, per manus illius.
<Cap. 57: De liparea>
1. Liparea, sicut dicitur in Lapidario, est gemma de Syrticis partibus ueniens, cuius proprium est quod omne genus ferarum ad sui praesentiam properat et ipsum intuentur. Vnde uenatores feras, quas canum cursu capere non ualent, solius lipareae aspectu ad se ducunt, ut dicitur ibidem.
2. Significat gratiam Dei ad quam omnes animae indomitae debent currere, et eam exhibentis benignitatem et liberalitatem considerare et recipere, iuxta illud Is. 55: Omnes sitientes uenite ad aquas etc. Venite et emite absque argento et absque ulla commutatione uinum et lac. Et sequitur: Ecce gentes quae non exquiserunt te, ad te current etc. Bernardus Super Cant.: "Omnino propter mansuetudinem, quae in te praedicatur, curremus post te, O bone Iesu". I Cor. 9: Ego sic curro, non quasi in incertum etc.
<Cap. 58: De margarita>
Margarita, de qua Prou. 25, et Matt. 13, et Apoc. 21, has habet condiciones siue proprietates.
1. Primo enim, ut dicit Isidorus libro XVI, omnium gemmarum candidarum est praecipua. Significat sacram theologiam esse omnium scientiarum praesummam. Ipsa enim sola habet candidare et dealbare, Iob 36: Ecce Deus magnus et uincens scientiam nostram. Et nullus ei similis in legislatoribus. Sap. 7: Cum sit una, omnia potest. Vnde Dionysius De ecclesiastica hierarchia eam appelle eloquia uenerandissima.
2. Secundo, ut dicit idem ibidem, de caeli rore in conchis marinis generatur, et certo anni tempore inde hauritur. Significat sacram theologiam in animabus mundo clausis et Deo expansis supermentaliter infundi et oriri, et suo per eas certo tempore reuelari et manifestari, Sap. 7: Sapientia per nationes in animas sanctas se transfert, amicos Dei et prophetas constituit, permanens in se omnia innouat etc. Bernardus in Sermonibus: "Est sapiens cui res quandoque sapiunt prout sunt. Cum uero ipsa in se prout est sapientia sapit, is non modo sapiens, sed beatus. Nempe hoc est uidere Deum sicuti est".
3. Tertio, ut dicit idem et habetur in Plateario, habet uirtutem uniuersaliter corporum et spirituum confortatiuam. Sic sacra theologia, Ioan. 6: Verba quae ego locutus sum uobis, spiritus et uita sunt. Ier. 15: Inuenti sunt sermones tui, et comedi eos, et factum est mihi uerbum tuum in gaudium et laetitiam cordis mei. Hieronymus in apologetico Ad Pammachium: "Infelix stomachus, cui nec colores lucent, nec sapores demulcent' etc.
4. Quarto, ut dicunt iidem, ualet in speciali ualde contra cardiacam passionem et syncopim et omnem debilitatem quae prouenire habet ex fluxu nimio medicinae. Sic sacra theologia ualet omnino contra omnem defectum pusillanimitatis siue tremorem aut timorem hominis uel persecutionis, Matth. 10: Nolite timere eos qui occidunt corpus etc. Eccle. 7: Sapientia confortauit sapientem super decem principes ciuitatis. Ambrosius De officiis: "Dico beatam uitam consistere <non> in altitudine sapientiae, <sed in> suauitate conscientiae et uirtutis sublimitate".
5. Quinto, ut dicitur in Plateario, margarita ualet contra fluxum sanguinis et uentris. Significat sacram theologiam ualere contra peccata mortalia, spiritualia quam carnalia, Sap. 10: Sapientia hos qui se obseruant a doloribus liberabit. Prou. 4: Ducam te per semitas aequitatis, quas cum ingressus fueris, non artabuntur gressus tui, et currens non habebis offendiculum. Vnde dicit Glossa super 15 los. quod uirtuosiora sunt uerba Scripturae quarn carmina ulla etiarn naturaliter incantantium uenenata.
6. Sexto, ut dicitur in Lapidario, curn margaritae, ut tactum est supra, generentur ex rore, quanto rorans auster maior est in aere, tanto maiorern gignit roratio gemmam. Significat sacram theologian infundi uel acquiri, multiplicari et magnificari in animabus secundum magnitudinem gratiae et dispositionis ad earn, Prou. 8, loquitur sapientia: In uiis iustitiae ambulo, in medio semitarum iudicii, ut ditem diligentes me, et thesauros eorum repleam. Eccli. 1: Secundum datum suum praebet Deus sapientiam diligentibus se; secundum datum suum, id est capacitatem quarn habuit ad gratiam suam. Matth. 25: Vnicuique secundum propriam uirtutem etc.
7. Septimo, ut pont Isidorus, libro XVI, margaritas quas reddit claras et albiores matutini roris conceptio, uespertinus aer reddit obscuras. Significat sacrarn theologiam magis proficere et clarescere in illis qui in ea student uel earn percipiunt a iuuentute quam in illis qui tantum in senectute, iuxta illud Eccli. 25: Quae in iuuentute tua non congregasti bona, quomodo in senectute inuenies ea? Prou. 8: Qui mane uigilant ad me, inuenient me. Rabanus Super lib. Salomonis: "Qui in iuuentute non discit sapientiam, in senectute non habet fructum".
8. Octauo, ut dicitur in Plateario, margarita patitur aborsum si eo tempore quô incipit de rore caeli generari in conchea pisce superueniat tonitruus uel coruscatio. Nam quia tunc ex subita formidine claudit se conchea, ideo incurrit aborsum. Significat quod sacra theologia audita uel concepta in homme qui non habet sanum propositum et spiritum firmum, superueniente tentatione uel lapsu abortit sapientia audita uel concepta quae in eo ceperat spiritualiter generari, Matth. 13: Orta tribulatione et persecutione propter uerbum continuo scandalizantur. Luc. 8: Ad tempus credunt, et in tempore tentationis recedunt. Exemplum in uno de 40 martyribus qui effectus pusillanimis refugit ad balneas et perdidit coronam.
<Cap. 59: De magnete>
1. Magnes, ut dicit Isidorus libro XVI, est lapis Indicus ferruginei coloris apud Trogoditas, "ferrum trahit adeo ut catenam faciat annulorum ; inde eum uulgus 'ferrum uiuum' appellat," liquidum etiam uitrum creditur trahere sicut ferrum. Cuius tanta uis est, ut dicit Augustinus XXI libro De ciuitate Dei, quod "si quis eundem magnetem tenuerit sub uase aureo uel aeneo, ferrumque desuper posuierit, ex motu lapidis subtus ferrum desuper mouebitur". Et sequitur ibidem : "Unde factum est in quodam templo simulacrum de ferro quod quasi in aere pendere uirtute huius lapidis uidebatur" ; naues etiam compactas ferro attrahit et dissoluit. Hic lapis "quanto caeruleor tanto melior iudicatur". Huc usque Isidoru. Dioscorides uero ponit quod uirtus huius lapidis reconciliat maritos uxoribus, auget gratiam et decorem in sermone, cum mulso curat hydropsim et splenem, allopitiam et arsuram. Puluis eius aspersus per quattuor angulos domus super carbones exsistentibus in domo uidebitur subito domus ruere ex uertigine cerebri et commotione, ut dicit idem. Magnes etiam, sicut adamas, capiti castae mulieris superpositus facit earn dormientem subito amplecti uirum suum; sed si adultera fuerit subito a lecto se mouebit timore phantasiae. Praecipue ualet puluis eius appositus uulneratis in locis uulnerum maxime confectus cum aplicon. Ferrum enim attrahit puluis eius et spicula ballistarum, ut dicit idem.
2. Significat iste lapis magnes superbenedictae Virginis Filium Verbum incarnatum qui ut ordinate per proprietates eius singulas discurrendo procedamus mystice, secundum illud Ioan. 12: Exaltatus a terra, omnia trahit ad se ipsum, propria uirtute per quem etiam et ad quem quicumque saluatur uel fidem eius recipit a parte trahitur, iuxta illud Ioan. 6: Nemo potest uenire ad me nisi Pater, qui misit me, traxerit eum. Cuius gratia omnis anima peccatrix reconciliatur Deo aeterno sponso, iuxta illud quod dicitur Rom. 5: Reconciliati sumus Deo per mortem Filii eius etc. Et II Cor. 5, et Col. 2 et Eph. 2, scribuntur consimilia et a quo est omnis eloquentia et gratiosa doctrina, iuxta illud Luc. 21: Ego dabo uobis os et sapientiam etc. Cuius etiam uirtute auari hydropici fiunt liberales, lasciui casti, denudati etiam naturalibus uestiuntur gratuitis, adusti uariis libidinibus fiunt religiosi et sobrii, iuxta illud Rom. 4: Qui uiuificat mortuos et uocat ea quae non sunt, tamquam ea quae sunt. Cuius quoque humilitas singularis et uilitas habitus despicabilis, ut puluis per quattuor climata machinae mundialis per apostolos ardenter praedicata et uulgata omnia idola destruxit, iuxta illud Zach. 13: Et imperatores et reges et omnes inhabitantes orbem in subitam admirationem et stuporem perculsit et commutauit, et mutando conuertit ruentibus in eis et ab eis omnibus aedificiis uitiorum et peccatorum in quibus degebant, iuxta illud Agg. 2: Adhuc modicum et ego commouebo caelum et terram, id est altissimos et infimos conuertam et in admirationem salutarem suspendam. Ipse etiam est qui instar huius lapidis discernit castos ab incestuosis, iuxta illud II Tim. 2: Nouit Dominus qui sunt eius et medetur omnibus corde sauciatis, iuxta illud Ps. 146: Qui sanat contritos corde, et alligat contritiones eorum. Et Ier. 3: Conuertimini ad me filii reuertentes, et ego sanabo omnes aduersiones uestras.
<Cap. 60: De melanite>
1. Melanites, ut dicit Isidorus libro XVI, est "lapis sic dictus eo quod dulcem et melleum emittit sucum". Et est bicolor, in una scilicet parte uiridis, et ex alia melli similis.
2. Significat sacram Scripturam uniuersaliter emanantem animabus suauitatem spiritus, uiridem uero, id est aliqualiter delectabilem in Veteri Testamento, melleum autem perfecte in Nouo, iuxta illud Eccli. 40: Gratiam et speciem desiderabit oculus, et super haec uirides sationes. Et iuxta illud Ps. 118: Quam dulcia faucibus meis eloquia tua; super mel on meo.
<Cap. 61: De menophyte>
1. Menophytes, ut ponit Isidorus libro XVI, "lapis est a loco Aegypti sic dictus naturae gemmineae. Hic lapis tritus ac super loca quae secanda sunt uel urenda positus uel cum aceto linitus, ita facit obstupescere corpus, ut non sentiat cruciatum".
2. Significat religionem perfectam hanc habere uirtutem praecipuam, ut reddat hommes dispositos ad praeferendum omnia mala mundi et omnia tormenta quae pro amore Christi possunt infligi, iuxta illud II Tim. 3: Qualia mihi facta sunt Antiochiae, Iconii, Lystris, quales persecutiones sustinui, et ex omnibus eripuit me Dominus. Vnde dicebat beatus Ignatius, ut habetur in libro Illustrium uirorum: "Ignis, crux et omnia tormenta diaboli in me ueniant tantum ut Christo fruar". Et beatus Anastasius in passione sua dicebat: "Optabam pro Christo membratim concidi" etc.
<Cap. 62: De mirite>
1. Mirites, ut dicitur in Lapidario, est gemma sic dicta quia myrrhae in colore similis est, qui quidem lapis compressus spirat odorem sicut nardus.
2. Significat hominem Christo commortificatum secundum apostoli formam, II Cor. 4, et Gal. 5. Deo aeterno in tribulationibus patienter tolleratis, odorem emittentem gratificum, iuxta illud Cant. 1: Dum esset rex in accubitu suo, nardus meus dédit odorem suum.
<Cap. 63: De medo>
1. Medus, ut dicit Dioscorides, est gemma uel lapis pretiosus in Medorum regione repertus, qui quandoque est uiridis coloris, quandoque nigri. Virtus huius, ut dicit idem, est contra caecitatem oculorum; sanat podagram si cum lacte mulieris parturientis masculum temperetur. Simili modo ualet contra dolorem renum et freneticam passionem. Si uero lapis niger resoluatur super cotem in aqua calida et alicui detur illa aqua ad bibendum, interficit uomitum et stomachi subuersione. Si autem frons inde lauetur, mirabiliter excoriat et laedit uisum et aufert omnino, ut dicitur in Lapidario.
2. Significat praelatum euangelicum, pastorem scilicet animarum, qui debet esse inter subditos, et subditis quandoque uiridis, id est homo recreationis et laetitiae; quandoque niger, id est austerus et commortificatus secundum quod se offerunt dies siue loca et tempora, casus et personae, merita et demerita, exemplo apostoli qui nunc laetificabat ungendo, nunc contristabat increpando et animaduertendo, sicut patet in omnibus epistolis suis. Vnde Bernardus Super Cant. sic pastores alloquitur: "Discite subditorum matres uos debere esse, non dominos. Et si interdum paterna correctione opus est, paterna sit, non tyrannica. Matres fouendo, patres corripiendo, uos exhibeatis".
<Cap. 64: De melochite>
1. Melochites, ut dicit Isidorus libro XVI, gemma est uiridis smaragdo similis, spissioris tamen et grossioris uiroris, et nascitur in Arabia. Est auteur substantiae ualde mollis, et tamen ualde utilis. Quia, sicut dicit Dioscorides, uirtute suo custodit cunas infantum ab euentibus et casibus nociuis.
2. Significat pedagogos nobilium puerorum, siue etiam magistros nouitiorum clericorum uel religiosorum, qui quidem debent instar huius lapidis esse uirides, id est amoene condescendentes et recreantes; molles, id est benigni et mites, et tamen uirtuose debent sollicitari ne aliquis malus mos aut uitium possit nocere eis circa uitam seu scientiam uel familiaritatem aut huiusmodi, exemplo apostoli Pauli, Gal. 4: Filioli mei, quos iterum parturio, donec formetur Christus in uobis. Sicut enim scribit Hieronymus Ad Laetam de institutione filiae: "Rudis testa diu et saporem retinet et odorem quo primum imbuta est". Et addit: "Graeca narrat historia Alexandrum potentissimum regem orbisque dominatorem et in moribus et in incessu non potuisse carere uitiis Leonidis pedagogi sui quibus adhuc paruulus fuerat infectus".
<Cap. 65: De marmore>
1. Marmor, ut dicit Isidorus libro XVI, est lapis eximius, maculis et coloribus commendatus. Sunt autem eius genera multa et uaria; nam aliud candidum, aliud uiride, aliud nigrum, aliud purpureum, aliud alabastrinum, aliud parium, aliud corraliticum etc., sicut exemplificat multipliciter Isidorus in eodem libro. Generaliter uero accipiendo, sciendum quod marmor est alüs lapidibus solidius, fortius, pulchrius et utilius, in cuius uenis diuersarum gemmarum materia inuenitur. Propter soliditatem sui difficillime sculpitur et politur. Propter sui frigiditatem et soliditatem ad species et unguenta aromatica custodienda utilissimum inuenitur.
2. Significat Ecclesiam Catholicam distinctam in uarias praelatorum, clericorum, religiosorum et laicorum hierarchias et ordines esse in fide et moribus solidiorem, fortiorem, pulchriorem, utiliorem ceteris synagogis uel sectis seu nationibus, quae sibi bene et firmiter stare uidentur; nec enim nisi in secretis fidei et fidelium diuersarum uirtutum et gratiarum copia inuenitur. Quae quidem Ecclesia propter fidei soliditatem difficillime, immo numquam, potest ab haereticis seu infidelibus uel etiam daemonibus sculpi, id est pro uoto et conatu ipsorum huiusmodi subuerti aut subuersiue cauteriari uel blandimentis seduci. Propter suam quoque castitatem siue perpetuam honestatem ad seruanda et custodienda charismata Spiritus Sancti et delibamenta gratiae seu oblectamenta caelestia aptissima singulariter comprobatur. Propter quae uniuersa et singula, Cant. 6 habetur: Vna est columba mea, electa mea, arnica mea etc. Sicut enim scribit beatus Augustinus, et habetur in capitulo siue canone Decretorum: "Nonnisi in unitate ecclesiastica est salus aliqua uel remissio peccatorum. Omnes quippe qui extra hanc arcam inueniuntur diluuio perpetuae damnationis pereunt"; sicut habetur in mysterio Gen. 6 et 7.
<Cap. 66: De nitro>
1. Nitrum, ut dicunt Dioscorides, et Isidorus libro XVI, est lapis subalbidus scissilis et perspicuus, a Nitrea regione Aegypti sic dictus. Ex eo medicinae fiunt et sordes corporum ac uestium abluuntur. Mixtum cum aceto stridet. Puluis eius cum melle confectus saniem stomachi et intestinorum ex apostemate aliquo procedentem mundificat; faciem clarificat et decorat. Paralysim linguae potenter prohibet. Interficit uermes aurium, pediculos et saniem capitis detergit, ut dicit idem. Et similiter habetur in Plateario.
2. Significat Scripturam uenerabilem ex qua fiunt medicinae animarum et procedunt purificationes animarum et corporum, et quae horret concilia malignantium, secundum illud Ps. 21. Ex qua etiam prouenit munditia cogitationum et claritas morum. Quae etiam faciem conuersationis honorificat et decorat, diuinae maiestatis laudem efficit in homine et praeconium. Curiositatis pruritum uitare facit. Abominabiles appetitus et mentis immunditias cauere docet penitus et ostendit, Sap. 7: Sapientia cum sit una, omnia potest etc. Item ibidem: Venerunt mihi omnia bona pariter cum illa. Et iterum ibi: Ignorabam quoniam omnium bonorum mater est. De isto nitro habetur in duobus locis Scripturae in quibus tanguntur duae de proprietatibus eius praemissis, Prou. 25, dicitur sic: Acetum in nitro, qui cantat carmina cordi pessimo. Item, Ier. 2: Si laueris te nitro, et multiplicaueris tibi herbam borith, maculata es in iniquitate tua coram me, dicit Dominus.
<Cap. 67: De noseth>
1. Noseth, ut dicit Dioscorides, lapis est pretiosus subalbidus siue uarius, qui, ut dicitur, in bufonis capite inuenitur et extractus in forti uino et aqua mundificatur, et in eo apparet aliquando forma bufonis cum asperis pedibus et diffusis. Hic lapis, ut dicit idem, ualet contra morsus reptilium et uenenum, nam praesente ueneno tangentis digitum adurit.
2. Significat in persona despicabili uel aliter horribili mundo posse inueniri aliquid dignum atque laudabile siue utile quo mediante non est aspernanda. Vnde dicitur Eccli. 11: Non spernas hominem in uisu suo etc. Et Augustinus 83 Quaestionum libro dicit quod nullius amicitia aspernenda propter conspectum alicuius infirmitatis. Exemplum in apostolis qui, secundum illud I Cor. 4, reputabantur omnium peripsima, et tamen plantauerunt Ecclesiam et saluauerunt.
<Cap. 68: De onychino>
1. Onychinus siue onyx, qui habetur Exod. 39, undecimus in rationali Aaron et quintus in operimento primi angeli, Ez. 28, ut dicit Isidorus libro XVI, lapis est indicus et arabicus permixtum habens colorem ad similitudinem humani unguis, ut dicit Dioscorides. Habet naturam speculi politi repraesentantis imagines et figuras, sed obscure. Collo suspensus uel digito portatus excitat tristitiam, multiplicat timores, lites commouet. In pueris excitat saliuam superfluam et nociuam; non potest nocere in praesentia sardii.
2. Significat scientias saeculares politas humanitus et repraesentantes, placentia sensibus artificialiter quae, quamuis apparenter complacere conentur, tamen in ueritate ponentibus in ipsis finem uel affectum materia surît tristitiae spiritus et multiformis timons aeterni cruciatus et totalis dissidentiae affectus et loquacitatis siue garrulitatis, maxime in adolescentibus. Vbi uero sardius adest, id est <ubi> sacra theologia dominatur, non nocent quia militant ei. Et ad hoc significandum inuenitur iste lapis in rationali Aaron cum sardio qui primus est ibi lapis. De hac scientia multiformi saeculari dicitur Prou. 9, quod est garrula et uaga, quietis impatiens etc. Mulier stulta atque clamosa, plenaque illecebris et nihil omnino sciens etc. Vnde dicit Richardus De arca contemplationis quod "in tantum infatuata est illa quondam gloriosa philosophia mundana, ut supermentalia se possidentis deuote illuminat et acuit semper amplius circa diuina et salutaria cognoscenda. Aliorum uero intellectus hominum qui ipsum Scripturae sacrae intellectum quadriformem praefatum praefato modo non habent nec habere procurant; immo contemnere seu interpretatiue deridere, uidentur magis obnubilatos et quasi aurisia percussos relinquit et reddit ut iusto Dei iudicio prae praesumptione excaecati non uideant uel cognoscant ueritates caelestes quae coram eis tota die leguntur, narrantur, annuntiantur et praedicantur, iuxta illud Ioan. 9: In iudicium ego ueni in mundum, ut qui non uident, id est humiles se non intelligere reputantes, uideant, et qui uident caeci fiant, id est qui putant se intelligere et nihil intelligunt, iuxta illud Matth. 11: Abscondisti haec a sapientibus et prudentibus et reuelasti ea paruulis. Vnde dicit Richardus De arca contemplationis quod philosophi gentium uoluerunt aedificare sibi hanc arcam, uenerandae Scripturae et contemplationis internae intraueruntque nemus, ceperunt excidere, secare, dolare, disputando, ratiocinando, sed non meruerunt aedificare. Vbi enim non erat humilitas, non poterat esse sapientia, ut habetur Prou. 11. Deus enim superbis resistit, humilibus autem dat gratiam, ut habetur Iac. 4.
<Cap. 70: De orite>
1. Orites, ut habetur in Lapidario, gemma est nigra et rotunda; alia est uiridis maculas habens; tertia est cuius altera pars est alba altera plana, et est eius substantia quasi fern lamina. Hic lapis gestatus ab hômine custodit a morsibus reptilium et ferarum et animalium aliorum. Appensus etiam mulieri prohibet eam impraegnari, et si praegnans est, facit citius abortiri.
2. Significat iste lapis triformis tres uirtutes euangelicas, scilicet paupertatem siue humilitatem ratione coloris nigri despicabilis; deuotionis amoenitatem siue iocunditatem ratione coloris uiridis recreabilis; castitatem siue caelibatus honestatem ratione coloris albi. Quae tres uirtutes gestatae deuote in corde et corpore custodire habent a morsibus tentationum spiritualium et carnalium, et ab incursibus periculorum omnium. Bene etiam firmatae in sanctis uiris, appositae et cum ardore et praedicatae cum deuotione mentibus et auribus cuiuscumque personae fragilis et infirmae spiritualiter, prohibent eam a conceptibus malarum uoluntatum uel operum. Et si iam aliquid male conceperat, faciunt citius abortiri in corde atque propelli, ita quod saluant animam talern a morte, iuxta formam beati lacobi cap. ultimo: Qui conuerti fecerit peccatorem ab errore uiae suae, saluat animam eius a morte et operit multitudinem peccatorum. Quod quidem est ualde acceptum Deo secundum enim quod dicit beatus Gregorius Super Ez.: "Nihil tam placet Deo quam zelus animarum".
<Cap. 71: De petra>
1. Petra, ut dicit Isidorus libro XVI, graecum nomen est, et sonat in latino idem quod solida et firma. Habet autem petra haec propria: nam uniuersaliter est frigida, sicca, compacta, dura, grauis, ponderosa, partes terrae ne dilabantur ad inuicem uniens et coniungens. Vnde dicit Ambrosius quod petrae sunt ossa terrae. Est etiam petra, sicut tactum est, a nomine suo solida et firma, aedificiorum constructiua, platearum sternendarum materia, hostium deturbandorum confutatiua, luporum et canum effugatiua.
2. Significat soliditatem et stabilitatem fidei Ecclesiae Catholicae quae, quidem uelut petra fundamentalis salutis, est uniuersaliter frigida ratione euangelicae castitatis, siue etiam generalis, a concupiscentiis circumcisionis, sicca ratione mundialium diuitiarum affectualis abdicationis, compacta ratione uinculi tenacissimi unitatis et pacis, dura haereticis et malignis, grauis id est maturata et morigerata et sensata in sententiis et iustitiis, ponderosa in suis articulis et docurnentis. Partes mundi omnes diuisas et collapsas concilians et connectens, aedificiorum spiritualium in ecclesiis, religionibus et animabus singulis constructiua. Dilatationum salutarium promotiua, aduersariorum ueritatis deturbatiua, luporum et canum, id est daemonum et infidelium siue paganorum et Iudaeorum exterritiua siue confutatiua. De hac petra una tam multiformiter operatiua habetur, Exod. 33: Est locus, inquit Dominus, apud me; stabis supra petram. Et Eccli. 26: Fundamenta aeterna supra petram solidam. Item, Matth. 7: Non potuerunt irruere in domum illam, fundata enim erat supra firmam petram. Item, Matth. 16: Super hanc petram aedificabo ecclesiam meam. Augustinus in libro De uerbis Domini: "Super hanc petram, id est fidei soliditatem et confessionis eius ueritatem".
<Cap. 72: De pario>
1. Parius, ut ponit Isidorus, est genus marmoris eximii et pretiosi, apud Param insulam inuenitur, unde et nominatur secundum Glossam Super Esth. 1. Est genus marmoris candidissimi, secundum Isidorum. Vtilis est iste lapis tam pro aedificiis et pauimentis decorandis quam pro unguentis conseruandis.
2. Significat caelibatum euangelicum, utilem tam ad animarum aedifcationem celebrem, quam ad consolationum et unctionum calestium conseruationem salutarem, Apoc. 3: Vestimentis albis induaris, et non appareat confusio nuditatis tuae. Ibidem: Ambulabunt mecum in albis, quia digni sunt. Vnde cantatur de beato Dominico: "Florem pudicitiae seruans illibatum, attigit eximiae uitae caelibatum".
<Cap. 73: De prasio>
1. Prasius, ut dicit Isidorus, est lapis ad modum porn uiridis. Visum confortat debilem. Aliquando inuenitur cum guttis sanguineis, quandoque guttis candidis est distinctus, de quo dicitur in Lapidario. Vtile nil affert nisi quod uiret et decet aurum.
2. Significat religiosum bonae aedificationis inflammatum, Christi crucifixi pietate et eius compassione respersum, candidatumque moribus honestis et castis, suo gratioso aspectu delectantem et exemplis attrahentem, iuxta illud apostoli II Cor. 2: Christi bonus odor sumus etc. Debilesque cognitione confortantem et erudientem in Euangelio, iuxta formam apostoli I Cor. 4: In Christo enim Iesu per Euangelium ego uos genui. Et Gal. 4: Filioli mei, quos iterum parturio donec etc. Augustinus Super loannem: "Amasti bene agentem, uixisti bono odore; inuidisti bene agenti, mortuus es bono odore".
<Cap. 74: De pyrite>
1. Pyrites, ut dicit Isidorus, est "lapis fuluus, aeris simulans qualitatem, cui quidem plurimus ignis inest. De facili enim scintillas emittit; quod tenentis se manum si uehementius prematur adurit. Propter quod ipsum ab igne nomen accepit." De quo dicitur in Lapidario: "Tangi uult leuiter, blandaque manu teneri. Nam pressus nimium digitos tangentis adurit".
2. Significat uenerabilem Scripturam quae possidentem uel studentem in se cum deuotione et sobrietate reddit fuluium et aereum, id est aureum et serenum igneque caritatis Dei et proximi refertum, et de facili scintillas exhortationis ardentis producentem. Quae quidem singularis sapientia cum studio sobrietatis debet et uult addisci et possideri, non cum perscrutatione curiosa uel praesumptione elata, quia Prou. 25: Qui perscrutator est maiestatis, opprimetur a gloria. Quod ipsum nihil aliud est quam nimis prementem ab ea aduri, id est ad aeternos cruciatus disponi. Et Rom. 12: Dico autem per gratiam Dei quae data est mihi, inter uos, non plus sapere quam oportet sapere, sed sapere ad sobrietatem. Beda Venerabilis Super Marc.: "Ebrietas felix, salutaris satietas; quae quanto copiosius sumitur, tanto sobrietatem mentibus donare dignatur".
<Cap. 75: De pionite>
1. Pionites, ut dicit Dioscorides, est lapis qui dicitur esse feminei sexus; nam certo tempore concipit et parit consimilem lapidem. Confert autem praegnantibus, ut dicit idem.
2. Significat religiosos et pios uiros qui quadam sedulitate instar deuotarum mulierum uigentes sollicitantur ut faciant sibi spirituales filios in religion uel in Ecclesia. Et conferunt auxilium et consilium uotiue facientibus uel facere simile uolentibus, iuxta illud I Cor. 3: Dei adiutores sumus; Dei structura estis etc. Bernardus in Epistolis: "Si quis autem ita sanus est ut magis iuuet te quam iuuetur a te, huius te non patrem, sed parem, comitem, non abbatem cognoscas".
<Cap. 76: De pantero>
1. Panteron, ut dicit Isidorus, lapis est multorum colorum sparsorum pariter et distinctorum. Nam niger et rubeus, uiridis pallidusque uidetur, purpurei etiam et prasini coloris. Hic, ut dicitur, in Lapidario facit hominem audacem et inuictum illo die quo uidetur de mane oriente sole.
2. Significat uirum sanctum ornatum uarietate pretiosarum uirtutum et sacrorum morum in uita, iuxta illud Eccli. 50: Quasi uas auri solidum, ornatum omni lapide pretioso. Cuius uitae celebris aedificatio per exempla et documenta aedificatos infirmos de se et exhortationibus sanctis suis reddit audaces et insuperabiles a tentationibus mortalibus, et maxime quando de mane oriente sole, id est in serenitate animae et luce gratiae talia percipiunt, iuxta illud Prou. 8: Qui mane uigilauerit ad me, inueniet me. Richardus De arca contemplationis: "Nil tam obnoxium quam ut creatura, quae uere spiritualis est, spiritualia ignoret".
<Cap. 77: De plumbo>
1. Plumbum, ut dicit Isidorus cap. 'De metallis' libro XVI et Dioscorides et Aristoteles, habet has condiciones. Nam ortum habet a calculis de quibus eliquatum est iam aurum. Ponderosum est ualde. Coniungit lapides et diuisiones errum reparat; in multis ad construenda aedificia cooperienda tecta. Ad fistulas fontium et purgationem argenti uenarum ualet. Similiter ad sculpturas et figuras et lineaturas pictoribus et scriptoribus ualet. Restringit fluxum seminis dormientis hominis posita eius lamina duplici super lumbos ambos. Secundum etiam usum medicinae est frigidum et humidum in secundo gradu, ut dicit Constantinus. Contra usturam ignis et apostemata calida ualet miro modo. Fluxum sanguinis uulnerum bene constringit. Rheuma oculorum abstergit et compescit. Ictus scorpionum mitigat et draconum.
2. Significat plumbum cum praelibatis proprietatibus suis peccatores huius saeculi multis iniquitatibus et uitiis pressos atque subiectos, qui infectae culpae et miseriae post assumptionem electorum relicti tamquam in calculis de quibus eliquatum est totum aurum. Ponderant ualde propter iniquitates ualidissimas, coniungunt duritiam duritiei et diuisiones, id est abrenuntiationes in baptismo uel confessione quondam a peccatis et pompis mundi factas reparant. Qui omnes uel eorum plurimi, et si modo uelut iniquitas, iuxta illud Zach. 5: Sedent super talentum plumbi sicut mulier illa in medio amphorae, et tandem submergendi sint, quasi plumbum in aquis uehementibus, ut habetur in mysterio Exod. 15, id est in afflictionibus et tentationibus infernalibus. Interim tamen, per occasionem per se et per alios, ualent in Ecclesia ad aedificia spiritualia ecclesiastica ad cooperienda tecta etiam et materialia, non solum spiritualia. Sunt quandoque aliqui ex eis aquaeductus sapientiae Dei, iuxta illud Eccli. 24. Purgant quoque argentum exercitando electos et comprobatam reddendo Scripturam, iuxta illud I Cor. 11. Conferunt nihilominus pictoribus et scriptoribus, id est praedicatoribus ueritatis et doctoribus hinc inde suo modo suffragio uel auxilio. Cetera etiam quae sequuntur et habentur supra per ordinem faciunt eo modo quo dictum est, non per causam sed per occasionem, non per se sed per accidens, non ex intentione sed ex palliatione uel simulatione et ostentatione, sicut considerare potest prudens lector et sapienter reducere et adaptare exemplo aliquarum proprietatum hic immediate in hac eadem plumbi materia adaptatarum.
<Cap. 78: De quirim>
1. Quirim, ut dicit Dioscorides, est lapis qui in upuparum nidis inuenitur. Hic secretorum proditor est. Capiti enim dormientis superpositus facit hominem loqui omnia quae somniat dormiendo, augetque mirabiliter phantasias. Vnde et magi diligunt lapidem istum, quia per illum maleficia operantur.
2. Significat iste lapis quirim qui tales habens proprietates et condiciones inuenitur in nidulis upuparum, non immerito et non sine mysterio. Significat, inquam, sapientiam saecularem siue scientias lucratiuas quae in upuparum, hoc est hominum apparentium et non exsistentium, nidis siue nidulis, hoc est arte et ingenio humano confectis libris et documentis, ubi plurimum uanis et uacuis sunt repertae. Quae quidem secretorum ostentant se manifestantes et sub quodam blandimento uerborum et pallio subintrantes, et quasi se hominibus subicientes dormientibus, id est non discernentibus, faciunt eos loqui quae uolunt et sentire et opinari quae sentiunt. Vnde et eorum naturaliter simplicibus et animalibus complexionibus adaugent mirabiles phantasias contra quam philosophiam siue sapientiam mundanam siue scientias lucratiuas admonet sancta Scriptura omnem animam et praemuniunt dicens, Prou. 23: Ne intuearis uinum, id est sapientiam mundi inebriantem, id est extra se trahentem stultos, quando flauescit, id est apparet extrinsecus pulchra, et cum splenduerit in uitro color eius, id est effulgens et se ostentans apparuerit, ingreditur enim blande; sed in nouissimo mordebit sicut coluber, et quasi regulus uenena diffundet. Oculi tui uidebunt extraneas et cor tuum loquetur peruersa. Et eris sicut dormiens in medio maris, et quasi sopitus gubernator amisso clauo. Et dices: 'Verberauerunt me, sed non dolui; traxerunt me, sed ego non sensi'. Richardus De arca contemplationis: "Quam multi qui prius fabricabant in officina Aristotelis, saniori consilio fabricant modo in officina Saluatoris. Perierunt enim et computruerunt philosophi cum doctrinis et arcis suis".
<Cap. 79: De quandros>
1. Quandros, ut dicit Dioscorides, est quidam lapis uilis, sed eximiae uirtutis, et inuenitur in capite uulturis. Valet contra quaslibet causas nociuas, et ubera lacte replet.
2. Significat sacram Scripturam humiliter incedentem et humilem apparentem in stilo suo et prima facie, sed inuentam in capite uulturis, id est Christi, sic appellati Iob 28; ualentemque contra omnes diaboli, mundi et carnis artes et dolos; replentem quoque affectiones deuotas omni refectione gratiae Spiritus Sancti et gloriae paradisi, iuxta ill Prou 8 : Dito omnes diligentes me, et thesauros eorum replebo. Augustinus in VII libro Confessionum: "Verbum tuum, Domine, caro factum est, ut infantiae nostrae lactesceret sapientia tua" etc.
<Cap. 80: De rabri>
1. Rabri, ut dicitur in Lapidario, est lapis armenicus siue uena terme, et est frigidae et siccae naturae; habetque uirtutem constringendi uentrem et fluxum sanguinem undecumque fluat.
2. Significat religionem euangelicam frigidam castitate perpetua, iuxta illud Matth. 19: Sunt eunuchi qui se ipsos castrauerunt propter regnum caelorum, et siccam terrenorum abdicatione perfecta, iuxta illud Matth. 5: Beati pauperes spiritu etc.; naturam quoque habentem constringendi gulam et omnem luxuriam siue mortale designatum per sanguinem, Is. 1: Manus uestrae plenae sunt sanguine. Et Osee 4: Sanguis sanguinem tetigit. Exemplum quoad supra dicta in apostolorum uita, in libro Act. per totum, et in religiosis mendicantibus in Ecclesia.
<Cap. 81: De resten>
1. Resten, secundum Auicennam, est lapillus qui inuenitur in capite cancri, et est aliquando albus, aliquando uergens in flaueum colorem. Est uero quoad substantiam mollis, parum durior quam pupillae oculi piscium; quoad formam uero exterius est rotundus et planus; interius autem concauus. Quoad uirtutem quoque est frigidus et humidus, et ualet contra morsus scorpionis et rubetae, si contritus more emplastri superponatur. Dicitur etiam ualere contra morsum canis rabiosi, si puluis eius in potu assumatur. Si etiam comburatur puluis eius, mundificat dentes et siccat uulnera; confert scabiei et prohibet lacrimas.
2. Significat religiosum pauperculum et despectum, nunc praebentem exempla castitatis, nunc dantem eloquia probitatis et salutis. Quoad substantiam uitae mitem, quoad circumspectionem austerum, quoad conuersationem caritatiuum et benignum, interius humillimum, quoad efficaciam autem spiritus multiformis utilitatis, sicut per ordinem exponere iuxta praelibata potest et adaptare deuotus considerator hanc uiam sequendo de plano, I Cor. 4: Sic nos existimet homo, ut ministros Christi etc. Tit. 2: In omnibus praebe te ipsum exemplum bonorum operum etc. Vnde legitur de beato Dominico: tanta autem uir Dei morum honestate pollebat, tanto in omnibus diuini feruoris impetu ferebatur, ut ipsum esse uas honoris et gratiae: ornatum omni lapide pretioso; nemo qui diligenter auerteret, dubitaret.
<Cap. 82: De sapphiro>
Sapphirus, qui est quintus pretiosus lapis in rationali Aaron, Exod. 39, et septimus in operimento primi anguli, Ez. 28, has habet condiciones siue proprietates.
1. Primo enim, ut ponit Isidorus libro XVI et Dioscorides et habetur in Lapidario, dicitur gemma gemmarum. Significat beatam Virginem propter excellentiam gratiae et gloriae respectu aliorum sanctorum et angelorum omnium, qua sola inter mulieres gratia plena et benedicta, Luc. 1, describitur. Nam secundum Hieronymum: "Gratia ceteris per partes praestatur, Mariae uero se totam infudit gratiae plenitudo et diuinitatis unda". Vnde et merito super choros angelorum exaltata cantatur, et a beato Hieronymo in sermon De assumptione praedicatur.
2. Secundo, ut ponunt iidem, in colore caelo sereno est simillimus. Significat beatam Virginem quae animam cum corpore habuit semper totam serenam et caelicam, absque nube peccati, respersam uniuersaliter claritate caelesti, Exod. 24: Sub pedibus eius quasi opus lapidis sapphiri, et quasi caelum cum serenum est. Vnde dicit quidam magnus expositor Eccli. 24, quod ipsa meritis suae sanctae et Deo placitae conuersationis fecit in caelis, ut oriretur lumen indeficiens Filius Dei in terris.
3. Tertio, ut dicunt iidem, habet stellam in se refulgentem. Significat beatam Virginem quae Filium Dei iustitiae solem et mundi lucem in uentre portauit et se portasse iugiter repraesentat Eccli. 24: Qui creauit me, singulare scilicet templum sibi requieuit in tabernaculo meo, id est in utero clauso uirgineo suo benedicto reclinatorio et Spiritus Sancti sempiterno sacrario. Iob 28: Locus sapphiri lapides eius, glebae illius aurum.
4. Quarto, ut scribunt iidem, habet uim ueneno contrariam et ipsius penitus exstinctiuam. Vnde et si araneam super pixidem ponas et uerum sapphirum indicum uel alium supra pixidis orificium aliquantulum retineas, aranea eius uirtute uicta moritur. Et hoc idem uidi saepius et in diuersis ac pluribus experiri. Significat beatam Virginem quae non solum omne peccatum et uitium superauit, sed etiam diabolum, mundum et carnem triumphaliter subiugauit, Gen. 3: Ipsa conteret caput tuum. Augustinus De gratia et libero arbitrio: "De matre Domini cum de peccatis agitur, nullam penitus uolo fieri mentionem. Inde enim scimus ei plus gratiae fuisse collatae ad uincendum ex omni parte peccatum quod meruit concipere quem constat nullum habuisse peccatum".
5. Quinto, ut dicunt iidem, ualet contra cardiacam et syncopim, id est tremorem et defectum cordis et contra quamlibet melancholicam passionem. Significat beatam Virginem quae humanum genus tremens et deficiens et triste confortauit, refecit et recreauit, iuxta illud quod ipsa dicit Eccli. 24: In me gratia omnis uitae et ueritatis; in me omnis spes uitae et uirtutis. Spiritus enim meus super mel dulcis etc. Bernardus Super 'Missus est': "Operatus est Christus salûtem in medio terme, id est in utero beatae Matris quae recte medium huius terme dicitur. Ad illam enim, sicut ad medium, sicut ad arcanum Dei, sicut ad causam rerum, sicut ad negotium saeculorum, respiciunt, et qui habitant in caelo et in inferno, et qui nos praecesserunt, et nos qui sumus et qui sequuntur".
6. Sexto, ut ponunt iidem, ualet ad educendum uinctos et obstrusa hostia et uincula resoluendum. Significat beatam Virginem quae suis mentis et interuentionibus humanum genus eduxit et tota die educit de carcere peccatorum et ignorantiarum, et hostia et uincula aeternae mortis dirumpit, Is. 42: Dedi te ut educeres de conclusione uinctum, de domo carceris sedentem in tenebris etc. Exemplum etiam in multis quos materialiter educit tota die miraculose de captiuitatibus, sicut habetur in suis miraculis.
7. Septimo, ut dicunt iidem, disponit ad castitatem et pietatem siue benignitatem. Significat beatam Virginem quae per suam uirginitatem et humilitatem et caelicam pietatem totum mundum uirginibus et humilibus et deuotis Deo repleuit et adornauit et omnes ad euangelicum caelibatum traxit, Eccli. 24: Quasi myrrha electa dedi suauitatem odoris. Et infra: Et flores mei fructus honoris et honestatis. Vnde legitur in tertia lectione Omnium Sanctorum: "Carnis pudicitiam cum uirginitatis honore omnium uirtutum esse reginam, fructum salutis perpetuae sociamque angelorum beata Dei Genetrix suis aflirmabat exemplis" etc.
8. Octauo, ut dicunt iidem, uirtutem habet discordantium reconciliatiuam. Significat beatam Virginem quae semper quaesiuit, procurauit et procurat pacem et tranquillitatem in se et in aliis. Semper enim pax Christi exultauit in corde suo, iuxta formam apostoli Colos. 3. Et uoluit quod exultaret in aliis, iuxta formam Christi Marc. 9: Pacem habete inter uos. Vnde Bernardus in quadam homelia: "In proposito Virginis erat omnem frequentiam hominum fugere, ne orantis perturbaretur silentium aut uirginalis castitas in aliquo tentaretur."
9. Nono ualde ualet in febribus refrigerandis si iuxta uenas pulsatiles suspendatur. Sic merita et orationes beatae Mariae remittunt et refrigerant febres concupiscentiae, irae et superbiae et huiusmodi, in habentibus deuotionem et recursum praecordialem ad eam, et hoc est quod ipsa dicit Eccli. 24: Transite ad me, per contemptum mundi et abiectionem omnis immunditiae, omnes qui concupiscitis me honorare uel meum auxilium, et a generationibus meis implemini, id est per imitationem siue assecutionem gratiarum mearum et uirtutum uitae, ab aestibus concupiscentiarum refrigeramini et consolationibus meis Filii a Patre per se et a me per me de Spiritu Sancto generari replemini.
10. Decimo, ut ponunt iidem, corpus uegetat et integra membra praeseruat. Significat beatam Mariam quae deuotis suis uegetationem gratiae et integritatem uitae sanctae impetrat et custodit. Vnde appellat se in argumentum huius Eccli. 24, storacem et galbanum et balsamum, secundum quod expositiones multorum doctorum habentur ibidem.
11. Vndecimo, ut aiunt iidem, habet uim fluxus sanguinis restrictiuam. Significat beatam Virginem reprimentem et refrenantem in deuotis suis peccandi consuetudinem quae per fluxum sanguinis designatur, Os. 4: Sanguis sanguinem tetigit. De hoc habentur exempla multa in miraculis suis, quomodo scilicet multis luxuriosis continentiam impetrauit et aliis similiter.
12. Duodecimo, ut ponunt iidem, disponit ad uictoriam et triumphum et confirmationem in omni bono. Significat humilitatem euangelicam quae facit hominem possidentem se in omnibus tentationibus et periculis triumphare, et firmat propositum in omni bono semper. Et hoc est ad quod hortatur beatus Petrus in I Canon. sua 2: Humiliamini sub potenti manu Dei, ut uos exaltet in die iustificationis etc. Ambrosius Super Lucam: "Sola humilitas gloriam promeretur".
13. Decimo tertio ualet, ut dicunt iidem, contra omnem tumorem et inflaturam etiam apostematum si in principio, quando apparet, ponatur ibidem. Significat euangelicam humilitatem quae ualet ualde, immo summe, contra inflationes et contemptus rancorosos, ita quod facit non solum talia deponere, sed etiam seruire et humiliari indignius se, secundum illud Eccli. 3: Quanto magnus es, humilia te in omnibus, et coram Deo inuenies gratiam. Bernardus De XII gradibus humilitatis: "Gloriosa res humilitas qua etiam ipsa superbia palliare se appetit ne uilescat!"
14. Decimo quarto, ut dicunt iidem, habet tollere ex oculis sordes et de fronte dolorem. Sic humilitas euangelica habet tollere concupiscentias oculorum, id est auaritiam diuitiarum et de conuersationis facie deponere omnem nociuum dolorem, Iac. 1: Glorietur autem frater humilis in exaltatione sua in caelis, diues autem in humilitate etc., scilicet in deiectione inferni. Bernardus Super Cant.: "Cadit a semetipso qui non fuerit humilitate solidatus".
15. Decimo quinto, ut dicit Dioscorides, uim habet ulcerum curatiuam. Significat humilitatem euangelicam omnia spiritualia uulnera et passiones animae propellentem, Matth. 11: Discite a me etc. et inuenietis requiem animabus uestris. Augustinus De sancta uirginitate: "Non enim uenitur aliter requies animae nisi in quieto tumore digesto".
<Cap. 83: De smaragdo>
Smaragdus, qui est tertius lapis in rationali Aaron Exod. 39, nonus in operimento primi anguli Ez. 28, quartus uero in fundamento ciuitatis caelestis Apoc. 21, has habet condiciones siue proprietates.
1. Primo enim, ut dicunt Isidorus libro XVI, Dioscorides et Lapidarius, omnium gemmarum uirentium obtinet principatum. Ex se enim generat radium cuius uirore tangit aerem circumfusum, immo reddit ipsum aerem repercussum. Tantae enim uiriditatis exsistit, ut nullis gernmis, nullis herbis maior insit uiriditas quam smaragdo. Significat beatam Virginem quae omnibus simpliciter fidelibus in fidei Uiriditate et uigore praeeminet et ex se semper radios uirentes fdei generauit. Qui totum humanum genus multipliciter in fide firmauerunt, perfecerunt et recreauerunt, sicut etiam in passione 1 ilii maxime patuit, quando tota fides remansit in ea, Hab. 2: Iustus autem ex fide uiuit. Vnde Hieronymus in sermone De assumptione dicit: "Haec est uirgo quae sola interimit uniuersam haereticam prauitatem". Et Ecclesia cantat: "Gaude Maria uirgo, cunctas haereses sola interemisti in uniuerso mundo".
2. Secundo, ut dicunt iidem, ad modum speculi tersa et polita obiectas sibi imagines reddit et repraesentat. Vnde, sicut dicit Isidorus: "Caesar gladiatorum pugnas smaragdo aspicere consueuerat". Significat beatam Mariam quae mundissima et praeclara exsistens uitam reddidit et exhibuit aliis plenam formis calestium exemplorum et animam possedit repletam deiformitatibus supercaelestium hierarchiarum et gloriam possedit refertam uenustatibus omnium iocunditatum et dignitatum, Iob 38: Numquid nosti ordinem caeli, id est dispositionem hierarchicam et ordinem uitae et gloriae Virginis gloriosae quae fuit tota caelestis in uita et in moribus, exemplis et documentis praemiis quoque est et dignitatibus singulis. Vnde Hieronymus in sermone De assumptione ipsius dicit: "Quam merito circumdabant flores rosarum et lilia conuallium pro eo quod omnes animae martyrio rubricatae, earn aeternae dilectionis complectuntur amplexibus; et uirginitatis splendore candidatae, acsi lilia in ualle humilitatis enutritae, circumdant eam uenerationis gratia obsequentes".
3. Tertio, ut dicunt iidem, adauget opes et dat in causis persuasiora uerba. Significat beatam Mariam quae, mundum ad aeternas diuitias disposuit et suo exemplo inuitauit et formam dedit orandi et persuadendi Deo in suo cantico, Luc. 1. Eccli. 24: Transite ad me, uenerandam et honorandam, omnes qui concupiscitis me, id est meum auxilium apud Filium meum, et a generationibus meis implemini, id est ab effectibus multiformis gratiae et efficaciae Filii a me generati, spiritualiter in mente et corporaliter in uentre replimini et consolamini.
4. Quarto, ut dicunt iidem, ualet contra illusiones et phantasmata daemonum. Significat beatam Mariam quae contra tentationum tempestates nos munit et iuuat suffragio interuentionum piarum suarum, Cant. ultimo: Ego murus, et ubera mea turris. Zach. 2: Ego murus igneus in circuitu eius. Bernardus in homelia: "Beata Virgo est impenetrabilis Ecclesiae murus et inexpugnabile castrum".
5. Quinto, ut dicunt iidem, sistit sanguinis fluxus. Significat beatam Mariam quae suis mentis et studiis refrenauit et refrenat in nobis consuetudinem peccandi mortaliter, Eccli. 24: In omni gente primatum habui; et in omni terra steti. Superborum quoque et sublimium colla uirtute calcaui. Anselmus in tractatibus De beata Virgine: "O beatissima Virgo, sicut necesse est ut omnis qui a te auersus est, intereat; ita necesse est ut omnis qui ad te conuersus est, uiuat; et qui a te respectus est, impossibile est ut pereat".
6. Sexto, ut dicunt iidem, curat enutritum. Significat beatam Mariam quae somnium aeternae mortis ab humano genere repulit et quotidie in hominibus multis pellit. Vnde potest dicere ipsa generi humano illud Is. 43: Liberabo te de manu pessimorum, et eruam te de manu fortium, daemonum scilicet ministrorum infernalium. Exempla narrantur inter mirabilia eius multa quomodo ab inferno quosdam reduxit, quosdam a faucibus eius eripuit, etiam quando ducebantur a daemonibus.
7. Septimo, ut dicunt iidem, reddit memoriam. Significat beatam Mariam quae humanum genus suae salutis oblitum procurauit et procurat suis interpellationibus fieri memorem suae salutis nominis Dei et gloriae paradisi, Ps. 102: Iustitia illius, id est generalis bonitas beatae Mariae, in filios filiorum, id est circa totam posteritatem humani generis successiue, his qui semant testimonium eius, id est Filii, et memores sunt, supple id est uolunt esse memores ad faciendum ea, id est mandandum executioni uel uolendum mandare. Non enim nisi tales iuuat principaliter, sicut patet ex mirabilibus eius.
8. Octauo, ut dicunt iidem, curat morbum caducum. Significat beatam Virginem curare deuotos suos a uitio luxuriae, Eccli. 24: Quasi myrrha electa dedi suauitatem odoris, supple electis deuotis meis castificandis. Sicut habetur in Glossa: "Myrrha conseruat corpora mortuorum a putredine", sic gloriosa Virgo deuotos suos ab omne foetore luxuriae.
9. Non, ut dicunt iidem, uisum conseruat debilem et conforte Significat beatam Mariam quae parum cognoscentibus uel aliter in cognitione Dei debilibus non solum conseruat quod habent, sed impetrat et oriri etiam facit quod non habent, uel etiam augeri facit ad id luminis quod habent, Eccli. 24: Ego feci, id est procuraui, ut in caelis, id est in hominibus uolentibus caelo conformari, oriretur lumen indeficiens, id est cognitio perseuerans siue sapientia Filii mei, uel ipse Filius meus qui est aeterna sapientia Patris.
10. Decimo, ut dicunt iidem, lasciuos motus compescit. Significat beatam Mariam quae suos deuotos, honestos et graues moribus ac religiosos efficit, Eccli. 24: Ego quasi uitis fructificaui suauitatem odoris, exemplorum sacrorum in deuotis meis, ut eos, supple facerem uirtuosos et sanctos, et flores mei fructus honoris et honestatis. Ego mater pulchrae dilectionis et timoris. Bernardus in sermonibus: Flores beatae Virginis sunt uiola humilitatis, lilia castitatis, rosa caritatis. Vnde sicut dies uerni circumdabant earn flores rosarum et lilia conuallium.
11. Vndecimo, ut dicunt iidem, ualet contra tempestates. Significat beatam Mariam ualere contra omnes huius mundi aduersitates, Eccli. 24: Ego in altissimis, supple dignitatum fastigiis et praerogationis, habito, et thronus meus in columna nubis, id est potestas mea et potentia siue sedes stabilis est, et potens ut columna iuxta Filium meum in supremo loco gloriae.
12. Duodecimo, ut dicunt iidem, quando smaragdi mero uel oleo perunguntur, proficiunt in uirore quamuis, ut supra tactum fuit, uiriditatis gratia singulariter imbuantur. Significat quod boni hommes quantumcumque sint bonae fidei et uere uirentes in fide, nihilominus tamen moti et acti mero, id est feruore deuotionis sanctae, uel oleo, id est unctione gratiae charismaticae, amplius proficiunt Ecclesiae et proficiuntur in sua uirtute, I Ioan. 2: Sicut unctio eius docebit uos de omnibus. Ioan. 17: Cum uenerit ille Spiritus ueritatis, docebit uos omnem ueritatem. Exemplum in apostolo Paulo, de quo scribit Chrysostomus De laudibus eius quod tamquam uolucer pennatus totum docendo in flamma uolitauit orbem.
13. Decimo tertio, ut dicunt iidem, duodecim surit genera smaragdorum secundum loca uaria de quibus originem ducunt. Significant duodecim fructus Spiritus, de quibus Gal. 5g: uel duodecim fructus ligni uitae, de quibus Apoc. 22a, uel fontalem et uirentem et uictorialem doctrinam duodecim apostolorum, de qua Exod. 15, habetur in mysterio: Venerunt autem in Elim ubi erant duodecim fontes aquarum et septuaginta palmae etc. Glossa: "id est, doctrina duodecim apostolorum et septuaginta discipulorum" etc.
14. Decimo quarto, ut dicit Isidorus libro XIV cap. 3, hi lapides a gryphonibus eripiuntur. Et ne possit eorum copia ab hominibus haberi, in montibus Sychiae ubi maxime inueniuntur immanitate eorum hominum accessus ad eos impeditur. Significat uenerabilem Scripturam cum libris suis quae maxime in montibus, id est perfectis uiris et doctoribus almis Ecclesiae uniuersalis inuenitur, ab haereticis et daemonibus immaniter impeditur, ne ab hominibus ad salutem recipiatur, II Pet. ultimo: Indocti et instabiles deprauant Scripturas ad suam ipsorum damnationem. II Tim. 2: Philetus et Hymenaeus ex ueritate exciderunt et subuerterunt quorundam fidem, sed firmum fundamentum Dei stat etc. Richardus De arca contemplationis: "Philosophi perierunt cum doctrinis suis, arca autem Moysi manet numquam firmior, numquam fortior".
15. Decàmo quinto, ut ponit Isidorus, nulla sculpentium oculis gratiosior refectio est smaragdo. Significat post gratiam septiformem nullam rem in hoc mundo gratiosiorem esse sapienter considerare et operari rite uolentibus ueneranda Scriptura quam ad refectionem oculorum interiorum semper coram nobis debemus habere, I Tim. 4: Attende lectioni, exhortationi et doctrinae. Hieronymus Ad Nepotianum: "Numquam de tuis manibus sacra lectio deponatur. Ama scientiam Scripturarum, et carnis uitia non amabis".
<Cap. 84: De sardio>
Sardius, qui et primus Exod. 39, in primo uersu rationalis Aaron, primus etiam in operimento primi anguli Ez. 28, sextus quoque in fundamento ciuitatis nouae Jerusalem caelestis, has habet condiciones siue proprietates.
1. Primo enim, ut dicit Isidorus libro XVI et Glossa Apoc. 21, est gemma rubei coloris ad modum terme rubeae, sic dicta eo quod in Sardis primitus est reperta. Significat feruentes cantate proximi et amore Dei, Eccli. 50: Quasi flos rosarum in diebus uernis et quasi ignis effulgens. Bernardus Super Cant.: "Zelum tuum inflammet caritas, informe scientia, firmet constantia. Sit feruidus, sit circumspectus, sit inuictus".
2. Secundo, ut dicit idem, haec gemma quamuis sit pretiosa et pulchra, a multis tamen reputatur nouissima inter gemmas, pro eo quod - ut dicunt - praeter fulgorem nihil habeat utilitatis, excepto quod onyx siue onichinus quod idem est, eo praesente non potest nocere. Significat uenerandam Scripturam uel religionem probatam quamuis sint pretiosae et decorae intellectibus et affectibus bonis a plurimis scholis philosophicis et dialecticis, curiosis et uanis nouissimas reputari unam inter scientias, aliam inter uitas, pro eo quod ut stulte sentiendo arbitrantur eas nihil habere uirtutis uel bonitatis nisi quandam exteriorem famam apud simplices, et similiter quia ualent aliquando contra haereticos homines idiotas et bestiales, quorum opinio insana est et perdere habet omnino eos. Haec enim sentire non est nisi omnia euangelica et documenta euangelica et apostolica euacuare et irritare, II Tim. ultimo: Erit enim tempus cum sanam doctrinam non sustinebunt, sed ad sua desideria coaceruabunt sibi magistros, prurientibus auribus; et a ueritate quidem auditum auertent, ad fabulas conuertentur. II Petr. ultimo: Sicut et carissimus frater noster Paulus, secundum datam sibi sapientiam, scripsit nobis in quibus sunt quaedam difficilia intellectu, quae indocti et instabiles deprauant, ad suam ipsorum confusionem et damnationem. Gregorius Super Ez.: "Sacra Scriptura recta in praeceptis, alta est in promissionibus, horribilis in minis". Ambrosius De Abel et Cain: "Caelestium Scripturarum alloquia diu terere debemus ac polire toto animo et corde uersantes, ut sucus ille spiritualis cibi in omnes animae se uenas diffundat".
3. Tertio, ut dicit Dioscorides, sardius accendit gaudium. Significat Scripturam uenerabilem reddentem gaudiosum et inflammantem interius diuina laetitia, Ier. 20: Factus est sermo Domini in corde meo, quasi ignis aestuans, et defeci, ferre non sustinens. Ier. 15: Factum est uerbum tuum in gaudium et laetitiam cordis mei etc. Augustinus in libro Confessionum: "Est gaudium quod non datur impiis, sed eis qui te gratis colunt. Beatitudo est gaudium de ueritate".
4. Quarto, ut dicit idem, timorem repellit et audacem reddit. Significat diuinam paginam quae ad modum scuti uel gladii tutat et audere facit, Prou. 30: Omnis sermo Dei inclitus clypeus est omnibus sperantibus in se. Hebr. 4: Viuus est sermo Dei et efficax, et penetrabilior omni gladio ancipiti etc. Eph. 6: Accipite gladium spiritus, quod est uerbum Dei. Exemplum in beatis Paulo et Augustino quorum linguae contra aduersarios fidei gladii bis acuti probatae sunt, sicut habetur in eorum scripturis euidenter considerando.
 5. Quinto, ut dicit idem, acuit mentem. Significat sanctam Scripturam suos studentes acutos efficientem, Sap. 8: Habebo propter hanc claritatem iuuenis, et acutus inueniar etc. Exemplum in beato Stephano, Act. 6 et 7, et in beatis Vincentio et Laurentio et Augustino et aliis iuuenibus Ecclesiae de quibus in Historia ecclesiastica et tripartita.
6. Sexto, ut dicit idem, onychinus eo praesente non potest nocere. Significat quod ubi est scientia siue habitus sapientiae Dei siue Euangelii cum affectu et deuotione, ad eam non posse nocere ingenia occulta diaboli uel serpentia uenena siue fermenta haeretici, Eph. ultimo: Induite uos armaturam Dei, ut possitis resistere aduersus insidias diaboli. Et gladium spiritus accipite etc. Armatura enim Dei est gratia septiformis efficacia passionis Christi; gladius spiritus est sapientia caelestis in feruore zeli memoriae commendata uel praedicata secundum doctores et Glossam.
7. Septimo, ut dicit idem, quando sardius est totaliter sanguinei coloris, gestantem se ab incantationibus et maleficiis tuetur. Significat gestantem in memoria cum feruore et deuotione cum quadam transformatione passionem Christi et aspersionem superbenedicti sanguinis eius esse tutum a tentationibus mortalibus diaboli, mundi et carnis, Hebr. 9: Sanguis Christi emundabit conscientiam nostram ab operibus mortuis ad seruiendum Deo uiuenti. Augustinus in sermone De uno martyre: "Quemcumque momorderit astutia Satanae intueatur Christum in ligno pendentem". Origenes ostendit simile et amplius; dicit enim quod ad praesentiam memoriae eius diaboli fugiunt.
<Cap. 85: De sardonyce>
Sardonyx, qui quintus lapis habetur in fundamento Jerusalem caelestis nouae, Apoc. 21, has habet condiciones siue proprietates.
1. Primo enim, ut dicit Isidorus libro XVI, ex duorum lapidum societate, sardio uidelicet et onyce, nomen sumpsit. Significat sacram Scripturam quae ex duobus Testamentorum coniunctione est denominata et composita, Is. 6, duo seraphim, id est duo Testamenta, Vêtus et Nouum, clamabant alter ad alterum, quia quod unum promittit, alterum exhibet, dicit Glossa, Exod. 25.
 2. Secundo, ut dicit idem, constat ex tribus coloribus. Nam niger est in imo, candidus in medio, rubeus nimium in supremo. Significat uirum sanctum esse nigrum, id est despicabilem profunda sui reputatione, candidum castitate, rubeum nimis inflammatum cantate, Cant. 1: Nigra sum, quantum ad primum, sed formosa, quantum ad secundum, ideo dilexit me rex introduxit me in cubiculum suum, quantum ad tertium siue propter tertium.
3. Tertio, ut dicit idem, haec sola gemma in signando de cerae substantia nil euellet. Significat solum praedicatorem euangelicum nil pro sua exhortatione, consilio aut praedicatione transitorium requirere, iuxta formam apostoli: sine sumptu ponam Euangelium. Haec ipsa per omnia ponit Ambrosius Super Lucam cap. 9 in principio.
4. Quarto, genera eius sunt quinque. Et qui colores habet plures et distinctiores et est densior, ille est laudabilior. Significat hominem, qui habet quinque sensus interiores et exteriores circumspectiores et discretiores et constantiores, illum esse laudabiliorem, Eccli. 14: Beatus uir qui in sapientia morabitur, et qui in iustitia meditabitur, et in sensu cogitabit circumspectionem Dei. Eccli. 37: Est sapiens animae suae sapiens, et fructus sensus illius laudabilis. I Cor. 1: Sitis autem perfecti in eodem sensu et in eadem scientia. I Cor. 14: Nolite pueri effici sensibus, sed malitia paruuli estote.
5. Quinto, ut dicit Dioscorides, luxuriae obuiat. Significat sapientiam caelestem repugnare immunditiae, Sap. 1: In maliuolam animam non introibit sapientia, nec habitabit in corde subdito peccatis. Augustinus De spiritu et anima: "Delectatio sensibilis impedit cognitionem boni spiritualis".
6. Sexto, ut dicit idem, humilem eflicit et honestum. Significat sapientiam caelestem quae humilem replet et in humilitate auget, et in humilitate conseruat, Prou. 11: Vbi humilitas, ibi et sapientia. Exemplum in apostolo Paulo qui ad summum repletus sapientia dicebat, I Cor. 15: Ego sum minimus omnium apostolorum etc.
<Cap. 86: De sole>
1. Solis gemma, ut dicit Isidorus libro XVI cap. 'De candidis gemmis', est candida et translucens. Et est sic dicta eo quod ad similitudinem solis in orbe fulgentis radios generat, ut dicit idem.
2. Significat tam uitam quam doctrinam apostolicam ad imitationem Christi magistri documentorum et exemplo suo radios in uniuersali Ecclesia generantem, Matth. 5: Vos estis sal terme. Vos estis lux mundi etc. Ps. 18: Caeli, id est apostoli, enarrant gloriam Dei et opera manuum eius annuntiant firmamentum, id est altitudo, et pulchritudo et utilitas firmamenti, secundum Augustinum in pluribus locis.
<Cap. 87: De silenite>
1. Silenites est lapis, secundum Isidorum libro XVI, ut herba uirens, cuius color iaspidi similis est, ut habetur in Lapidario. Translucet autem candida macula et fulgore, qui fulgor continet in se lunae imaginem. Illa autem candida macula in corpore silenitis, crescente luna crescit, et decrescente minuitur et decrescit, ut dicit Isidorus. Vt uero dicit Dioscorides potens in amorem reconciliandum, et ptysicos et languentes iuuare iudicatur.
2. Significat, in quantum uirens et iaspidi similis, fidem in Ecclesia Catholica uirentem et pretiose fulgentem, iuxta illud Rom. 1: Fides uestra annuntiatur in uniuerso mundo. In quantum translucet candida macula et fulgore, significat in eadem castitatem et fulgentem honestatem, iuxta illud Tob. 2: Filii sanctorum sumus etc. In quantum uero illa macula candida secundum lunam crescit et decrescit, significat Ecclesiam secundum incrementa et subtractiones caelestis influentiae in suis membris siue filiis proficere et deficere, iuxta illud quod habetur in mysterio Eccli. 43: Luna in omnibus in tempore suo. Valet autem omnino fides Ecclesiae instar huius lapidis ad reconciliationem peccatorum hominum cum Creatore irato. Languentes etiam spiritualiter et ptysicos, id est patientes ex fragilitate continuas siue consuetudinarias passiones concupiscentiales, quasi febres intercutaneas suis quotidianis orationibus multum iuuat. Numquam enim deficere potest fides Ecclesiae in talibus, sed nec in se nec in moribus, iuxta illud Luc. 22: Ego Petre rogaui pro te ut non deficiat fides tua, supple finaliter, et si ad horam probetur, sicut enim dicit Glossa in fine Matth.: "Numquam desituri sunt in Ecclesia qui aeterna mansione sunt digni".
<Cap. 88: De stanno>
1. Stannum, secundum Isidorum libro XVI cap. 'De metallis', est metallum "a Graeca etymologia sic dictum, separans scilicet et discernens. Mixta enim et adulterata inter se et intra se metalla per ignem dissociat ab auro et argento, aes et plumbum diuidit et secemit. Alia etiam metalla ab igne defendit. Et cum sit natura aeris et fern durissima si absque stanno fuerit, uritur et crematur. Stannum autem illinitum uasis aeneis compescit uirus eruginis et saporem facit gratiorem. Specula etiam ex eo temperantur; cerusa quoque ex eo conficitur quemadmodum et ex plumbo". Huc usque Isidorus, praefato libro et capitulo. Secundum Aristotelem autem libro Meteororum, stannum componitur ex argentouiuo bono et sulphure malo; haec uero duo non sunt bene mixta, sed tamquam per parua composita, et ideo colorem imitatur argenti, sed non eius soliditatem. In libro autem Alchemiae Hermes dicit sic: Stannum omnia metalla et corpora frangit quibus admiscetur, et hoc propter nimiam siccitatem eius et ductilem naturam in eis destruit. Sed si miscueris cum eo argentum-uiuum stridorem eius aufert et albescit, et postea denigrat ipsum et condemnat. In eodem etiam dicitur quod stannum generat colorem niueum siue etiam uermilleum sicut plumbum. Et si ignis fuerit nimis fortis, statim materia prima redit. Item cum stannum sit argento mollius et plumbo durius, non potest plumbo nec aeri nec ferro de facilius solidari sine stanno nec etiam ista pariter consolidantur sine pinguedine aliqua siue cepo.
2. Significat stannum, secundum aliquas sui proprietates praelibatas discretionem bonorum a malis in zelo, in quantum metalla adulterata inter se uel intra dissociat, diuidit ac secernit per ignem, ut aes et plumbum ab auro et argento; alia etiam metalla ab igne defendit. In ceteris proprietatibus sequentibus ut plurimum, significat hypocrisim et uiolentam simulationem siue palliationem, secundum plus et minus in uariis statibus et personis, sicut auertere potest illuminatus lector considerare uolens et adaptare prudenter per ordinem. Vnde Ez. 22: conquaeritur Dominus: Fili hominis, uniuersa domus Israel uersa est in scoriam. Omnes isti: aes et stannum et ferrum et plumbum in medio fornacis, ut succendam in ea ignem ad conflandum scoria argenti facti surît. Vnde dicit Gregorius in Moralibus quod stanni nomine intelliguntur reprobi etc.
<Cap. 89: De sulphure>
1. Sulphur, ut dicit Isidorus libro XVI, est uena terme aereitatis habens parum in sua compositione, et plus igneitatis ualde, et ideo uocatur sulphur, quasi solum urens. Ilvp enim ignis dicitur, nam eius uirtus ignea ab aquis sulphureis feruentibus sentitur. Nam aquarum cursus per uenas sulphureas transitum faciens ex ui ignea ipsius sulphuris colorem contrahit saporem, efficaciam et odorem. Hinc fontes calidi de terme uisceribus saepe scaturiunt et qualitates uenae sulphureae secum ferunt; nulla enim alia res sicut sulphur ita cito accenditur. In insulis nascitur Coleis inter Siciliam et Italiam, quas ardere dicunt. In aliis locis effosum inuenitur, ut dicit Isidorus. Huius genera sunt quattuor: unum uiuum quod foditur, translucet atque nitet, quo solo inter omnia medici utuntur, ut dicit Isidorus. Alterum quoque appellant glebam quod tantum familiari usui est fullonum. Tertium liquor est, cuius usus utilis est ad lanas subfundendas quoniam praestat mollitiem et candorem. Quartum ualet ad lucernarum licinia conficienda, ut dicit Isidorus. Et subdit ibidem: "Sulphuris tanta uis est ut morbos comitiales depraehendat nidore suo. Eius flamma si directe ad uultum hominis repercutiat durum et horribilem pallorem in oculis aspicientium generat ad similitudinem defunctorum", ut dicit Isidorus libro XVI cap. 1. Secundum Auicennam autem et Platearium, sulphur calidum et siccum est in quarto gradu et est terra aquaeis partibus et terrestribus transeuntibus in naturam sulphuris transmutata. Et illud sulphur aliquando est grossum, faeculentum et rude, aliquando purum album, rude, clarum et subtile, aliquando inter haec mediocre. Et secundum istam differentiam ex sulphure et argento-uiuo multa metalla generantur, ut patet in libro Meteororum I, ubi ostenditur quod sulphur et argentumuiuum sunt materia metallorum. Sulphuris autem aliud est ' uiuum, scilicet quale est quando de terra est eductum; aliud est mortuum, scilicet quod solet fieri artificialiter, scilicet quod in calamos funditur uel in alia uasa. Eligendum est autem pro medicina uiuum colore et resplendens perlucidum et sine lapide album uel uiride quod missum in ignem colorem facit uiridem pinguem. Virtutem habet dissoluendi, attrahendi, subtiliandi, attenuandi, recorporandi. Et ideo tussim prohibet, epilepticos iuuat si modo debito et medicinaliter quis remedio ipsius utatur, ut dicit Auicenna et Dioscorides et Platearius et alii auctores.
2. Significat sulphur propter ardorem et odorem et tetrum colorem infernales poenas in parte, iuxta illud Ps. 10: Pluet super peccatores laqueos ignis et sulphur et spiritus procellarum pars calicis eorum. Et Apoc. 20: Missi sunt in stagnum ardentem igne et sulphure. Quantum uero ad ceteras proprietates indifferenter significare potest hinc inde, bona et mala, secundum quod sapiens lector uult ad uarias materias coaptare utiliter considerando per ordinem a principio différentias et naturas ipsius, commendabilia quoque uel horribilia, auertendo et connotando exemplo moralitatum similium in multis locis superius notatarum debita diligentia et sedulitate. Secundum tamen communem acceptionem Scripturae sanctae, sulphur uix umquam in aliqua bona parte accipitur; secundum etiam beatum Gregorium in Moralibus quasi eodem modo.
<Cap. 90: De sale>
1. Sal, ut dicit Isidorus, a saliendo dicitur eo quod de igne exiliat; fugit enim ignem cum sit igneum. Alii sal a sole uel a solo uocatum putant; nam ex aquis marinis sponte gignitur spuma in extremis litoribus derelicta et desiccata a sole. Aliquando ex puteis saisis hauritur et decoquitur donec in salis duritiem aqua prius fluida per calorem inspissantem conuertatur. Aliquando de contractis arenis colligitur crescens de luna per noctem, nam in Cyrena sal sub arenis saepius inuenitur. Alicubi etiam rupes et montes salis inueniuntur, ex quibus ferro inciduntur lapides qui post in salis materiam confringuntur et comminuuntur, sicut est in Arabia et Pannomia. Tantae autem duritiei sunt lapides illi, ut ex eis fiant dormis. Commune uero sal in igne crepitat et de igne salit. Sed sal agrigentinum Siciliae ignem patitur et contra naturam in igne fluit et de aqua siue in aqua crepitat, ut ponit Augustinus XXI libro De ciuitate Dei.
2. Variatur autem sal in colore, quia Memphiticum est rufum. In quadam parte Siciliae, ubi est mons Etnae, sal est purpureum. In eadem Sicilia, in Panormo siue Patmo adeo est splendidum et lucidum, ut imagines reddere uideatur. In Cappidocia et Hungaria, sal croceum effoditur, ut dicit Isidorus.
3. Variatur etiam sal in sapore, ut dicit idem, quia alicubi suaue, alicubi salsissimum est, alicubi amarissimum. Et quanto est amarius, tanto calidius reputatur siue iudicatur, ut dicit Auicenna.
4. Est autem sal summe necessarium, quia sine sale omnis uere cibus est insipidus et insulsus. "Pulmentis enim saporem dat et excitat in omnibus cibariis appetitum. Ex eo omnis uictus delectabilis fit. Hinc et 'salus' nomen accepisse creditur, quia sale nihil est utilius atque sole. Vnde uidemus pecudes et armenta quod sale ad pastum maxime prouocantur, et salis beneficio in lacte et caseis plus dotantur. Sal etiam corpora astringit et desiccat, et etiam defuncta corpora a putrescendi labe religat et conseruat". Huc usque Isidorus libro XVI cap. 2.
5. Secundum Platearium autem ac Auicennam, sal generaliter habet uirtutem dissoluendi, mundificandi et putridos humores consumendi. Item, uirtutem habet uentositatem extenuandi et diuidendi, maxime si puluerizatum et coctum super stomachi orificium saccelletur. Item, uim habet humiditatis naturalis in corpore coadunandi et conseruandi, et innaturale resoouendi et abstergendi. Et ideo aqua salsatiua tumores et inflationes etiam hydropicis soluit, ut dicunt iidem. Item, uirtutem habet carnem putridam corrodendi, et maxime quando est exustum, quia tunc maxime resistit putrefactioni, et maiorem habet uim in desiccando et in mundando et etiam ad interiora penetrando, ut dicunt iidem. Item, potentiam habet uentrem remolliendi et superflua educendi, et maxime sal gemma, sic dictum, quia clarum est sicut gemma. In ordinando enim intestina mirabiliter cooperatur ut resoluantur indurata et superflua expellantur; et hoc idem facit tam armoniacum quam commune. Item, sal habet uirtutem uenenosis humoribus resistendi, et ideo cum melle sal coniunctum sanat carbunculum et anthracem, ut dicit Auicenna. Item, uirtutem habet remouendi maculas faciei, si cum aqua et camphora temperetur et inde facies liniatur. Item, uim habet pruriginem et serpiginem de corpore abstergendi et remouendi, potissime si cum sapone misceatur. Item, uirtutem habet sanandi uenenosos morsus et puncturas reptilium et etiam scorpionum, si cum melle et nucibus et aliis quibusdam componatur, ut dicit Auicenna. Has et multas alias uirtutes habet optimas, quas enumerare longum esset; sed exempli gratia haec dicta sufficiant.
6. Significat autem sal generaliter sumptum discretionem siue condimentum euangelicae sapientiae siue saporem supercaelesticae doctrinae, iuxta illud Leu. 2: In omni sacrificio offeres sal. Et Marc. 9: Habete in uobis sal. Et Col. 4: Sermo uester in gratia semper sit sale conditus etc. Significat etiam doctores et praedicatores uniuersalis Ecclesiae conditores, praeseruatores et castificatores animarum, iuxta illud Matth. 5: Vos estis sal terrae etc. In uarietate autem coloris significat sal uarietatem doctorum et documentorum, secundum loca, tempora, personas et materias, uel secundum transcendentiam siue praerogatiuam uitae et doctrinae, gratiae et famae. Vnde Eph. 4: Ipse dedit quidem in Ecclesia alios apostolos, alios euangelistas, alios doctores etc. ad consummationem ministerii etc. In efficacia uero muiltiformi significat sal sapientiae caelestis siue uenerabiles doctorum et praedicatorum suorum uirtutes et gratias, effectus et efficacias circa uniuersalem Ecclesiam et circa languentes uarie animas multas et uarias spiritualiter. Vnde I Cor. 12: Alii datur per Spiritum sermo sapientiae, alii sermo scientiae, alii gratia sanitatum etc.
<Cap. 91: De topazio>
Topazius declinabile, uel topazion indeclinabile, qui et lapis in rationali Aaron in primo uersu secundus Exod. 39, et in operimento primi anguli similiter secundus Ez. 28, in fundamento quoque ciuitatis caelestis nonus Apoc. 21, has condiciones siue proprietates nobiles habere inuenitur.
1. Nam primo, secundum Isidorum, est ex uirenti genere omnique colore resplendens. Significat Christum hominem assumptum, qui omni uirore gratiae omnique colore conuersationis gratiosae et sanctae singulariter prae omnibus tam in terra quam in caelo refulget et refulsit, Ps. 44: Speciosus forma prae filiis hominum, diffusa est gratia in labiis suis. Eccli. 50: Quasi arcus refulgens inter nebulas gloriae, et quasi fibs rosarum in diebus uernis. Quasi stella matutina, et quasi luna plena, et quasi sol refulgens, sic refulsit in templo Dei etc. Vnde scribit Hieronymus De uitis patrum, qui in eremo Aegypti erant duodecim serai Dei quorum unus continue caelum empyreum mente pertractans contemplabatur dominum lesum ut Dominum gloriae in medio intellectualium uirtutum splendentem super omnes, et spectabat admirandas pulchritudines angelorum emittentium hymnos dulces, et talia uidendo et audiendo liquefiebat suauitate.
2. Secundo, ut dicit idem, ex colore aureo et aetherea claritate relucet, maxime quando tangitur radio solis. Significat illum superbenedictum Hominem assumptum qui ex diuinitate quasi ex auro et ex humanitate quasi ex aethere, "perfectus Deus et perfectus homo", mundo apparuit omni tempore respersus omni plenitudine gratiae. Vnde dicit beatus Dionysius De angelica hierarchia quod caelestes etiam spiritus communicant illuminatione lesu, et quod omnium spirituum principalis instructor est Dominus lesus, et ipsum cognoscunt praecellentem in diuinis et humans, Ioan. 1: Vidimus gloriam eius, gloriam quasi unigeniti a Patre plenum gratiae et ueritatis. Et de plenitudine eius omnes accepimus.
3. Tertio, ut dicit Glossa super Apoc. 21, omnium aliarum gemmarum omnino superat claritatem. Significat illum hominem benedictum Christum qui omnium angelorum et hominum totiusque triumphantis et militantis Ecclesiae simul et benedictae matris superat sapientiam et dignitatem, Eccli. 42: Sol illuminans per omnia respexit, et gloria Domini plenum est opus eius. Eccle. 11: Delectabile oculis uidere solem, id est Christum. Vnde dicit beatus Dionysius De angelica hierarchia quod diuina scientia in Christo assumpta illuminat, perficit et purgat subiectos ordines omnes et singulos.
4. Quarto, ut ponit Isidorus eodem libro, est gemmarum maxima et amplissima. Significat superbenedicti illius Hominis praecellentiam siue praerogatiuam et potentiam summam et caritatem latissimam, de quibus duobus Eccli. 24: dicit ipsemet sapientia Patris: Gyrum caeli, id est uniuersalem creaturam et maxime rationalem, circuiui sola, per latissimum et singularissimum pietatis et caritatis affectum etc. Et infra: In omni terra steti, et in omni populo et in omni gente primatum habui, superborum et sublimium colla propria uirtute calcaui. Vnde dicit Dionysius De angelica hierarchia quod proprium bonitatis Dei est uocare ad communicationem suam ea quae non sunt.
5. Quinto, ut dicit Glossa super Apoc. 21, quo rarior eo est pretiosior. Significat Christum singularem sine pari uel socio hominem esse, et ideo pretiosiorem et nulli penitus comparabilem simpliciter, Eccle. 4: Vnus est, et secundum non habet. Et 7 eiusdem: Virum de mille unum reperi etc. Sap.: Nec comparaui illi lapidem pretiosum, quoniam omne aurum in comparatione illius arena est exigua etc. Vnde dicitur in Ecclesiastica hierarchia quod solus Dominus Jesus est superessentialiter suaueolens et cor delectatione compl ens.
6. Sexto, ut dicit Glossa ibidem, propter sui perspicuitatem gemmarum sibi obiectarum in se imagines reddit. Significat illum superbenedictum Hominem habere ideas et notitiam in se resplendentes omnium bonorum in caelis et in terris, Col. 2; In quo sunt omnes thesauri sapientiae et scientiae Dei absconditi. Vnde Augustinus VI De Trinitate: "Filius est ars plena omnium rationum uiuentium".
7. Septimo, ut dicit Glossa ibidem, scilicet Apoc. 21: "In thesauris regum nihil eo pretiosius inuenitur". Significat inter merita hominum omnium quantumcumque dignorum et meliorum non posse inueniri aliquid pretiosius uel carius uel utilius uel dignius amore et possessione Christi. Propterea dicebat apostolus, Phil. 3: Propter Christum omnia detrimentum feci, et arbitror ut stercora, ut Christum lucrifaciam. Et iterum: Mihi uiuere Christus est, et mori lucrum, Phil. 1. Vnde scribit beatus Ambrosius de beata Agnete quod omnia pretiosa et exquisita per prefecti filium et eius intimos affines ei oblata, in comparatione dilecti Christi electi ab ea sponsi, ueluti quaedam sunt stercora recusata et reputata.
8. Octauo, ut communiter auctores dicunt, et dicit Dioscorides, et habetur in Lapidario, sentire cognoscitur motum et cursum lunae. Significat illum superbenedictum Hominem facere cognoscere et sentire animabus deuotis motum gratiae siue eius influentiae rorantis ab eo et cursum istius saeculi fluentis et refluentis deficientem semper, Sap. 7: Ipse enim dedit mihi horum quae sunt scientiam ueram, ut sciam dispositiones orbis terrarum etc. Dan. 2 : Dat sapientiam sapientibus, et scientiam intelligentibus disciplinam. Vnde dicitur in Angelica hierarchia quod lege diuinitatis medii a supremis, et infimi a mediis illuminationes suscipiunt.
9. Nono, ut dicunt iidem, ualet contra frenesim et lunaticam passionem. Significat illum benedictum Filium hominis auferre a deuotis sibi omnem stultitiam et stoliditatem, et facere eos sapientes et stabiles, Prou. 2: Dominus dat sapientiam, et ex ore eius prudentia et scientia. Idem 3, eiusdem libri: Dominus sapientia fundauit terram, stabiliuit caelos prudentia. Vnde dicitur in Angelica hierarchia quod amor diuinus et concupiscentia reddit hominem quasi impassibilem propter sufficientiam et communionem ad id quod non potest ei auferri.
10. Decimo, ut dicunt iidem, ualet contra mortem subitaneam. Significat illum benedictum Christum qui facit deuotos suos praeuidere mortem et praeparari ad dignam mortem, Matth. 24: Vigilate, quia nescitis qua hora dominus uester uenturus sit etc. Huiusmodi multa dicit ibidem et Luc. 12. In cuius rei exemplum ualidum, ut dicit Dionysius De angelica hierarchia: angeli mouentur semper circa Deum in circuitu et incessanter contemplantur.
11. Vndecimo, ut dicunt iidem, fluxum sanguinis et hemorroidas restringit. Sic Christus in suis consuetudinem peccandi compescit, Is. 36: Exsiccaui uestigio pedis mei omnes riuos aggerum, id est omnes consuetudines fluxuum uitiorum et peccatorum et lasciuarum. Exemplum in Magdalena, Luc. 7, et in Paulo, Act. 9, et in multis aliis peccatoribus conuersis.
12. Duodecimo, ut inuenitur in Lapidario, feruentes undas siue tempestates sui uirtute compescit et ebullire eas non sinit. Sic Christus tentationes ualidas a suis amouet, et eorum uexationibus prouentum facit, I Cor. 10: Fidelis autem Deus qui non permittet uos tentari super id quod potestis, sed faciet cum tentatione etiam prouentum, ut possitis sustinere. Exemplum de illo de quo narratur in exemplis patrum qui sentiens se fornicationem supra uires impetiri, accessit ad crucifixum et dixit: "Domine, a te habeo et teneo castrum animae et corporis mei non possum ultra ab hostibus defensare; tibi resigno, tu defende". Et statim cessauit tentatio.
13. Decimo tertio, ut dicitur in Lapidario, iram sedat et tristitiam. Sic Christus in suis et a suis iracundiae motus et melancholiae metus et moerores supprimit, Matth. 5: Beati mites etc. Et Matth. 11: Discite a me, quia mitis sum et humilis corde, et inuenietis requiem animabus uestris. loan. 15: Haec locutus sum uobis, ut gaudium meum in uobis sit, et gaudium uestrum impleatur.
14. Decimo quarto, ut dicitur ibidem, ualet contra noxios metus. Sic Christus confortat contra timores mundanos periculosos, Matth. 10: Nolite timere eos qui occidunt corpus, et post hoc non habent amplius quid faciant. Ostendam autem uobis quem timeatis etc.
15. Decimo quinto, ut habetur ibidem, formam habet specularem. Idolum enim in eo receptum inuersum in speculo concauo repraesentat. Sic Christus hierarchiarum fulgores in se et a se resultantes in animas humillimas et deuotas et pias a se illuminatas transfundit et mittit, Eccli. 24: Ego feci ut in caelis, id est in caelestibus animabus oriretur lumen indeficiens, id est sapientia supercaelestis ad salutem in eis proficiens et crescens semper et perseuerans.
<Cap. 92: De turchoge>
1. Turcogis siue turkoys, secundum Lapidarium, est lapis flauus in albidum colorem uergens, dictus a regione Turcorum in qua nascitur. Conseruat uisum et confortat, hilaritatemque generat.
2. Significat sapientiam euangelicam cum castitate conseruantem lucem interiorem et promouentem et totam animam et uitam hilarescentem, Sap. 4: O quam pulchra est casta generatio cum claritate etc.
<Cap. 93: De terra sigillata>
1. Terra sigillata siue sarracenica siue argentea, secundum Platearium, est quaedam uena terme frigida singulariter, quae quidem est subalbida, aromatica atque clara. Potissima uirtus eius est constringere. Nam pluuis cum albugine oui distemperatus fluxum sanguinis de naribus sistit. Valet etiam contra inflationem pedum et contra arthriticam si super locum patientem cataplasmetur, ut dicitur in Plateario.
2. Significat religionem probatam subalbidam castitate, aromaticam conuersatione, claram eruditione. Cuius uirtus est proprie refrenare a concupiscentiarum impletione, et curiositatem sistere circa scientiarum saecularium luxum et dissolutionem. Multum quoque ualet contra affectuum elationem et resolutionem, si bene reducatur mens ad suae condicionis fragilis et mortalis recognitionem, Tren. 3: Bonum est uiro cum portauerit iugum ab adolescentia sua. Sedebit solitarius et tacebit, quia leuauit se supra se. Ponet in puluere os suum, si forte sit spes.
 
<Cap. 94: De uitro>
Vitrum, ut dicit Auicenna, est inter lapides sicut stultus inter homines; declinat enim ad omnem tincturam. Est autem uitrum, ut dicit Isidorus, sic dictum eo quod sua perspicuitate transluceat; substantiae quidem suae transparentia luci peruium est. In aliis substantiis siue metallis et terme uenis quidquid intrinsecus continetur absconditur; in uitro autem cuiuslibet liquoris species qualis est interius talis exterius declaratur, et quasi clausis oculis intuentium notificatur, ut dicit Isidorus. Fuit autem uitrum primo inuentum iuxta Ptolomaidem in litore iuxta Belum fluuium qui oritur de radice montis Carmeli dum nautae ibi applicarent. Nam dum nautae super arenam cuiusdam amnis ignem de glebis uitri facerent, ex uitro et arenis lucidis permixtis noui liquoris riuuli effluxerunt, qui uitro, ut dicit Isidorus, originem praebuerunt.
 2. Modo uero fit uitrum ex cineribus arborum et herbarum per fortissimam ignis confragrationem, quibus cineribus nunc uitrum, nunc aes, nunc utrumque admiscetur, et sic in massam uitream commutatur. Massa auteur uitrea, cum fuerit in fornace liquefacta et perfecte depurata, contrahit substantiae puritatem et transparentiae perspicuitatem, et ideo habet potentiam cuiuslibet coloris susceptibilem. Quolibet enim colore tingitur, ita ut hyacinthos et smaragdos et alios lapides pretiosos in colore et splendore imitetur.
3. Tantam etiam recipit in substantia ductilitatem, ut facillime ad flatum artificis in uarias ac contrarias formas et figuras quasi subito transformetur. Aliquando torno teritur, aliquando argenti modo sculpitur et celatur, ut dicit Isidorus.
4. "Neque alia speculis aptior est materia, neque picturis accomodatior inuenitur. Maximus tamen honor est in candido uitro quod in colore proximum est crystallo. Vnde ad potandum metalla argenti et auri repellere consueuit", ut dicit Isidorus. Hoc auteur habet proprium omne uitrum: nain cum fuerit liquefactum summe est ductile; cum auteur fuerit infrigidatum facile ualde est frangibile; cum uero fuerit fractum non potent nisi iterata liquefactione reparari.
5. Quidam tamen uir, ut refert Isidorus, fecerat uitrum flexibile et malleo reparabile. Vnde et phialam de tali uitro factam coram Tiberio Caesare proiectam in terram sanam sustulit, sed plicatam cum malleo emendauit, quem iussit Caesar decollari nedum hoc agnitum fieret, aurum pro luto haberetur et omnium metallorum species uilis redderetur. Reuera enim ita est, quia si uasa uitrea non frangerentur meliora quam aurea putarentur, ut dicit Isidorus.
6. Est itaque uitrum specialiter perspicuum, luci peruium, imaginum et umbrarum repraesentatiuum. Ductile quando est liquidum, fragile quando est frigidum et induratum, omnium colorum susceptiuum; colore potius quam ualore gemmarum nobilium imitatiuum, immunditiarum abstersiuum. Vt dicit Auicenna: Puluis enim eius mundificat dentes; in oculis delet albugines. Conuenit etiam ualde lapidi uesicae et renum quando bibitur cum uino, ut dicit idem Auicenna.
7. Significat uitrum mysterialiter quantum ad tres primas condiciones suas praelibatas et pulchras, scilicet quod est specialiter perspicuum, luci peruium, imaginum repraesentatiuum, caelum illud beatum empyreum siue ciuitatem illam supernam habentem claritatem Dei, continentem realiter hanc triformem condicionem, se qua Apoc. 21: Et erat structura muri eius ex lapide iaspidis, ipsa uero ciuitas auro mundo simile uitro mundo. Et ibidem: plateae ciuitatis aurum mundum tam quam uitrum perlucidum.
8. Quantum autem ad secundas quattuor proprietates, scilicet quod est ductile quando est liquidum, fragile quando infrigidatum, omnium colorum susceptiuum, colore potius quam ualore gemmarum imitatiuum, significat uitam contemplatiuam siue potius ipsam contemplationem quae quidem in anima diuino amore liquefacta ductilis est ad omnia bona maiora; fragilis uero, id est parum appretiabilis in anima tepida uel remissa; omnium etiam colorum spiritualium gratiarum, scilicet et donorum est susceptiua in anima feruore amoris dilecti Christi resoluta, secundum illud Cant. 5: Anima mea liquefacta est ut dilectus locutus est; colore quoque, id est repraesentatione siue specie potius quam ualore, id est exsistentia uel re gemmarum nobilium, id est angelorum et sanctarum animarum sublimium in caelo est imitatiua. De qua uita contemplatiua non immerito potest intelligi illud Iob 28: Non adaequabitur ei, id est uisioni perspicuae, aurum, cuiusque sapientiae, uel uitrum, cuiuscumque uitae in uita contemplatiuae, sicut tangit beatus Gregorius in Moralibus et uerissimum esse constat.
9. Quantum auteur ad ultimam eius condicionem, scilicet quod uitrum ipsum est immunditiarum abstersiuum (puluis enim eius mundificat dentes, de oculis delet albugines, conuenit etiam lapidi uesicae et renum quando bibitur cum uino), significat praeclaram Scripturam uenerabilem siue castitatem habitam cum claritate, quae ambae sunt tam Scriptura praeclara quam castitas conspicua. Et humilitate acquisitae et possessae immunditias generaliter amouent a dentibus, id est Ecclesiae uniuersalis praedicatoribus in corpus Ecclesiae conuersos peccatores siue infideles sua praedicatione, quasi commasticatione traicientibus quam ab oculis albugines, id est a doctoribus et contemplantibus humanos siue quotidianos defectus paruos. Exemplum de his uniuersaliter in doctrina V libro Salomonis et 14 epistolarum Pauli et uirtute uniuersali praedicationis eius. Subueniunt etiam quando cum feruore deuotionis tamquam cum uino bibuntur, id est conquiruntur et infunduntur induratis uel aliis praelatis qui ex quadam ruditate naturae uel inidoneitate personae siue defectu scientiae uel efficaciae aut experientiae patiuntur, lapidera in uesica uel renibus, id est difficultatem uel quasi impossibilitatem ad generandum spirituales flios in Ecclesia, de quibus dicitur in mysterio Deut. 23: Non intrabit eunuchus amputatis testiculis, uel abscisso ueretro, in Ecclesiam Domini etc. Quod uerbum Gregorius in Moralibus hoc eodem modo et in eodem sensu accipit, quia indignum est aliquem in Ecclesia ordinari uel praefici qui nec uerbo nec exemplo potest filios spirituales efficere, sicut testatur idem in Moralibus et habetur in capitulo Decretorum.
<Cap. 95: De ydachite>
1. Ydachites est, ut dicit Dioscorides, lapis pretiosus colore fuluus, figura rotundus, intra se habens alterum lapidem cuius crepitus sonorus est, quamuis tinnitum illum non interiorem lapillum, sed ipsum quemdam exteriorem sapientes dicunt. Hic lapis exsudat aquam ita ut uideatur intra se fontanam scaturiginem continere. Vnde quidam uolunt esse hunc illum, qui supra in liftera E dicitur enidros.
2. Significat praelatum dignum in Ecclesia pretiosum sapientia, aureum conuersatione, rotundum uniuersali caritate, portans in pectore populum miseratione, sonorum euangelica exhortatione, gemituosum continua deuotione et pietate, qualis fuit Moyses, Exod. et Num. per totum; similiter et Aaron Num. 16; Samuel I Reg. 7 et 15, et alii multi tam in Veteri quam in Nouo Testamento; in Ecclesia quoque maxime primitiua, ut narratur in Historia ecclesiastica et tripartita. Vnde Bemardus Ad Eugenium libro III dicit sic loquens ad Papam ipsum: "Tu debes esse primatu Abel, gubernatu Noe, patriarchatu Abraham, ordine Melchesidech, dignitate Aaron, auctoritate Moyses, iudicatu Samuel, potestate Petrus, unctione Christus".
<Cap. 96: De yerachite>
1. Yerachiten, ut dicit Dioscorides, est lapis quem gestans non mordetur a muscis, nec ab apibus infestatur. Creditur quoque ualere contra uenenum.
2. Significat Christum crucifixum qui recenti memoria ex deuotione portatus ab anima nullis potest uexationibus uel toxicationibus tentationum hostilium mortaliter infestari. Et hoc est ad quod monemur, 1 Petr. 3: Dominum autem Christum santificate in cordibus uestris, ut non conturbemini. Augustinus in sermone De uno martyre: "Qûemcumque momorderit astutia Satanae intueatur Christum in ligno pendentem". Hoc ipsum dicit et amplins Origenes De passione Domini quod, scilicet praesentia memoriae eius, fugat daemones et cessare facit tentationes et concupiscentias malas.
<Cap. 97: De zimiech>
1. Zimiech, ut dicitur in Lapidario, est idem quod lapis lazuli, uena scilicet terme unde fit lazurium. Est autem lapis ille tanto melior quanto colon caelesti similior, et habet quaedam corpuscula quasi aurea interserta. Ille autem qui est subalbidus plus habet terrestreitatis, et ideo non ita pretiosus. Diutissime potest seruari sine corruptione. Valet autem contra multas passiones, maxime contra syncopim ex fumis melancholicis prouenientem, si debito modo detur patienti. Numquam uero debet dari nisi prius subtilissime conteratur et multotiens abluatur. Et est signum perfectae ablutionis quando aqua in qua abluitur parum aut nihil coloratur. Miro autem modo purgat et soluit quartanam; nec debet dari cum decoctione quia descenderet ad fundum, sed ante uel post detur, et hoc cum sero, ut habetur in Platearium. Et sic ex laminis ferreis fit cerusa, sic fit lazurium ex argenteis cum aceto. Lapis autem lazuli saepe inuenitur in mineris argenteis et aurifodinis, et in suis uenis saepe sapphiri et hyacinthi et consimiles lapides blanci inueniuntur, ut dicit Dioscorides.
2. Significat iste lapis zimiech hominem configuratum anima, uita et doctrina caelestibus, iuxta formam apostoli Phil. 3: Nostra autem conuersatio in caelis est. Qui quidem spiritualiter et in spiritualibus aegritudinibus de infirmis Ecclesiae membris expurgandis potenter diutius ualet, sicut iste lapis materialiter ualere probatur. Sic haec et cetera conuenientia huic lapidi adaptare tali uiro potest deuotus et circumspectus lector. Exemplum habemus in apostolo Paulo, ut habetur II homelia De laudibus Pauli: "Coartatus carcere habitabat caelum et angelorum uita utebatur in terris uirtuosissime accinctus semper ad curandum animas", ut ibidem habetur plenarie et II Cor. 5.
 
<Cap. 98: De zygnite>
1. Zygnites, ut dicit Dioscorides, est lapis uitrei coloris qui gestatus ad collum ualet contra nictipolam, et sanguinem resti-ingit, et mentis alienationem depellit. Et si teneatur iuxta lignum accensum exstinguit flammam illius, ut dicit idem.
2. Significat uenerabilem Scripturam uitream perspicuitate et paruietate contemplabili quae quidem firma deuotione cohaerens menti uarias aegritudines spirituales coercet et curat. Consuetudines etiam malas refrenat et sistit, concupiscentias quoque carnis ardentes mitigat et exstinguit. Propterea orat sapiens, Sap. 9 sic: Mitte, Domine, sapientiam de caelis sanctis tuis, et de sede magnitudinis tuae, ut mecum sit et mecum laboret, ut sciam quid acceptum sit apud te. Scit enim illa omnia, et intelligit, et deducit me in operibus meis sobrie, et custodiet me in sua potentia, et erunt accepta opera mea. Quos sapientiae actus siue effectus per sapientem theologum quam praecordialiter tam utiliter imploratos cum ligni uitae aeternae mysticis fructibus, de quibus Apoc. ultimo; et Prou. 3 et 13; et Ez. 47. Nobis in fine opens praestare dignetur Dominus noster lesus amantissimus qui est superbenedictus Dei Filius, imperator uniuersalis aeternus, qui cum Patre et Spiritu Sancto uiuit et regnat per infinita saecula saeculorum. Amen.
<Explicit>
Explicit liber siue tractatus septiformis de moralitatibus rerum, scilicet corporum caelestium, elementorum, animalium, auium, piscium, arborum siue plantarum et herbarum, et lapidum pretiosorum.
<Epilogus>
Si cui autem sano uiro, astrologo, physico, philosopho, theologo uel quacumque facultate perito, in opere praefato aliquid fuerit uisum, addendum, minuendum autem etiam corrigendum uel declarandum, obsecro ego frater Marcus Vrbis Veteri Fratrum Minorum Ordinis pauperculus compilator operis, ut addat, minuat, corrigat et declaret. Sine praeiudicio enim haec enim scripsi ad saniorum uirorum emendationem et correctionem uotiuam.
 
